# 瑜伽師地論科句披尋記卷第二十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第二瑜伽處之一**

辛二、品類建立2　壬一、廣徵

**問：於如前所舉、所開示出離地中，有幾品類補特伽羅能證出離？云何建立補特伽羅？云何所緣？云何教授？云何學？云何隨順學法？云何瑜伽壞？云何瑜伽？云何作意？云何瑜伽師所作？幾種瑜伽師？云何瑜伽修？云何修果？幾種補特伽羅異門？幾種補特伽羅？幾種建立補特伽羅因緣？有幾種魔？幾種魔事？云何發趣空無有果？**

　　如前所舉所開示者：前說世間及出世間二離欲道，是名所舉。彼二資糧，名所開示。

壬二、別答2　癸一、嗢柁南標

**嗢柁南曰：**

**　諸補特伽羅　建立所緣教　學隨順學法　壞瑜伽作意**

**　瑜伽師作修　果門數取趣　因魔事無果　是皆當廣說**

癸二、長行釋17　子一、補特伽羅品類差別4　丑一、標

**補特伽羅品類差別有二十八種。**

丑二、徵

**云何二十八？**

丑三、列

**謂鈍根者、利根者、貪增上者、瞋增上者、癡增上者、慢增上者、尋思增上者、得平等者、薄塵性者、行向者、住果者、隨信行者、隨法行者、信勝解者、見至者、身證者、極七返有者、家家者、一間者、中般涅槃者、生般涅槃者、無行般涅槃者、有行般涅槃者、上流者、時解脫者、不動法者、慧解脫者、俱分解脫者。**

丑四、釋28　寅一、鈍根3　卯一、徵

**云何鈍根補特伽羅？**

卯二、釋

**謂有補特伽羅，成就鈍根，於所知事遲鈍運轉、微劣運轉，如前已說。**

卯三、廣

**此復二種，應知其相。一者、本來鈍根種性，二者、未善修習諸根。**

　　成就鈍根等者：謂或信根，或精進根，或復念根，或復定根，或復慧根，是名為根。如前安住種性中已說。（陵本二十一卷十三頁1856）

寅二、利根3　卯一、徵

**云何利根補特伽羅？**

卯二、釋

**謂有補特伽羅，成就利根，於所知事不遲鈍運轉、不微劣運轉，如前已說。**

卯三、廣

**此亦二種，應知其相。一者、本來利根種性，二者、已善修習諸根。**

寅三、貪增上3　卯一、徵

**云何貪增上補特伽羅？**

卯二、釋

**謂有補特伽羅，先餘生中，於貪煩惱已修、已習、已多修習；**

　　已修已習已多修習者：現行成就，是名已修。數數現行，是名已習。長時積集，名多修習。

**由是因緣，今此生中，於所愛事，有猛利貪、有長時貪。**

卯三、結

**是名貪增上補特伽羅。**

　　有猛利貪有長時貪者：謂於微劣所愛事中，尚能生起最極、後後、上品貪纏，何況中品、上品境界。如是說名有猛利貪。又此貪纏住在身中，經久相續，長時隨縛，如是說名有長時貪。如貪增上，如是下說瞋、癡及慢增上，說此二別，隨應亦爾。

寅四、瞋增上3　卯一、徵

**云何瞋增上補特伽羅？**

卯二、釋

**謂有補特伽羅，先餘生中，於瞋煩惱已修、已習、已多修習；由是因緣，今此生中，於所憎事，有猛利瞋、有長時瞋。**

卯三、結

**是名瞋增上補特伽羅。**

寅五、癡增上3　卯一、徵

**云何癡增上補特伽羅？**

卯二、釋

**謂有補特伽羅，先餘生中，於癡煩惱已修、已習、已多修習；由是因緣，今此生中，於所愚事，有猛利癡、有長時癡。**

卯三、結

**是名癡增上補特伽羅。**

寅六、慢增上3　卯一、徵

**云何慢增上補特伽羅？**

卯二、釋

**謂有補特伽羅，先餘生中，於慢煩惱已修、已習、已多修習；由是因緣，今此生中，於所慢事，有猛利慢、有長時慢。**

卯三、結

**是名慢增上補特伽羅。**

寅七、尋思增上3　卯一、徵

**云何尋思增上補特伽羅？**

卯二、釋

**謂有補特伽羅，先餘生中，於其尋思已修、已習、已多修習；由是因緣，今此生中，於所尋思事，有猛利尋思、有長時尋思。**

卯三、結

**是名尋思增上補特伽羅。**

寅八、得平等3　卯一、徵

**云何得平等補特伽羅？**

卯二、釋2　辰一、舉先因緣

**謂有補特伽羅，先餘生中，雖於貪、瞋、癡、慢、尋思，不修、不習、不多修習，而於彼法未見過患、未能厭壞、未善推求。**

辰二、釋得平等

**由是因緣，於所愛、所憎、所愚、所慢、所尋思事，無猛利貪、無長時貪，然如彼事，貪得現行。如貪，瞋、癡、慢、尋思亦爾。**

卯三、結

**是名得平等補特伽羅。**

　　未能厭壞未善推求者：未能修習淨行所緣，是名未能厭壞。於彼所緣未能尋思六事差別，是名未善推求。淨行所緣及六事差別，如下自說當知。

寅九、薄塵性3　卯一、徵

**云何薄塵性補特伽羅？**

卯二、釋2　辰一、舉於貪2　巳一、舉先因緣

**謂有補特伽羅，先餘生中，於貪煩惱不修、不習、不多修習，已能於彼多見過患**[^1]**，已能厭壞、已善推求。**

巳二、釋薄塵性

**由是因緣，今此生中，於所愛事會遇現前，眾多美妙上品境中，起微劣**[^2]**貪；於其中品、下品境中，貪全不起。**

辰二、例瞋等

**如貪，瞋、癡、慢、尋思應知亦爾。**

卯三、結

**是名薄塵性補特伽羅。**

寅十、行向3　卯一、徵

**云何行向補特伽羅？**

卯二、釋3　辰一、標

**謂行四向補特伽羅。**

辰二、徵

**何等為四？**

辰三、列

**一、預流果向，二、一來果向，三、不還果向，四、阿羅漢果向。**

卯三、結

**是名行向補特伽羅。**

　　謂行四向補特伽羅等者：謂如有一，純熟相續，超過一切外異生地，入正性離生，若未證得初預流果，終無中夭，是名預流果向。又如有一，或世間道，倍離欲界貪已，趣入正性離生；或預流果，為斷欲界上中品惑，修對治行；是名一來果向。又如有一，或世間道，先離欲界貪已，趣入正性離生；或一來果，進斷欲界餘煩惱故，修對治行；是名不還果向。又如有一，學已見跡，為斷非想非非想地煩惱故，修對治行，是名阿羅漢果向。義如顯揚論說。（顯揚論三卷十頁31,493c）

寅十一、住果3　卯一、徵

**云何住果補特伽羅？**

卯二、釋3　辰一、標

**謂住四果補特伽羅。**

辰二、徵

**何等為四？**

辰三、列

**一、預流果，二、一來果，三、不還果，四、阿羅漢果。**

卯三、結

**是名住果補特伽羅。**

　　謂住四果補特伽羅等者：永斷一切見所斷惑，最初證得逆流行果，名預流果。進斷欲界上中品惑，極唯更受天有一生、人有一生，名一來果。盡斷欲界一切煩惱，永不還來欲界受生，名不還果。永斷三界見修所斷一切煩惱，盡苦邊際，不受後有，是名阿羅漢果。

寅十二、隨信行3　卯一、徵

**云何隨信行補特伽羅？**

卯二、釋2　辰一、標相

**謂有補特伽羅，從他求請教授教誡，由此力故，修證果行。**

辰二、遮簡

**非如所聞、所受、所究竟、所思、所量、所觀察法，自有功能、自有勢力隨法修行；唯由隨他補特伽羅，信而修行。**

卯三、結

**是名隨信行補特伽羅。**

　　非如所聞所受等者：如所施設、開示，領解文句差別，是名所聞。忍可其義，是名所受。無倒解了，名所究竟。若於彼法暫爾思惟，是名所思。若復於彼思量推察，是名所量。既推察已，如所安立復審觀察，名所觀察。彼隨信行補特伽羅，於如是事自無力能，是故此中作如是說。

寅十三、隨法行3　卯一、徵

**云何隨法行補特伽羅？**

卯二、釋

**謂有補特伽羅，如其所聞、所受、所究竟、所思、所量、所觀察法，自有功能、自有勢力隨法修行；不從他求教授教誡，修證果行。**

卯三、結

**是名隨法行補特伽羅。**

寅十四、信勝解2　卯一、徵

**云何信勝解補特伽羅？**

卯二、釋

**謂即隨信行補特伽羅，因他教授教誡，於沙門果得觸證時，名信勝解補特伽羅。**

　　於沙門果得觸證時者：證諦現觀，名得觸證。齊爾所時，安立信勝解名。

寅十五、見至2　卯一、徵

**云何見至補特伽羅？**

卯二、釋

**謂即隨法行補特伽羅，於沙門果得觸證時，說名見至補特伽羅。**

寅十六、身證3　卯一、徵

**云何身證補特伽羅？**

卯二、釋

**謂有補特伽羅，於八解脫順逆入出身作證，多安住，而未能得諸漏永盡。**

卯三、結

**是名身證補特伽羅。**

　　於八解脫順逆入出等者：三摩呬多地說：有八解脫，謂有色觀諸色解脫等。又說：無間入諸等至，謂先順次入乃至有頂，後逆次入至初靜慮，由是當知順逆及入出相。身者，意身故。作證者，由智斷得作證故。如顯揚論說。（顯揚論四卷三頁31,497c）多安住者，謂於彼定，其心晝夜能正隨順、趣向、臨入，隨所欲樂能正安住故。

寅十七、極七返有3　卯一、徵

**云何名為極七返有補特伽羅？**

卯二、釋2　辰一、顯果證

**謂有補特伽羅，已能永斷薩迦耶見、戒禁取、疑三種結故，得預流果，成無墮法，定趣菩提。**

辰二、釋得名

**極七返有天人往來。極至七返，證苦邊際。**

卯三、結

**如是名為極七返有補特伽羅。**

　　成無墮法等者：謂能畢竟不墮惡趣，是名成無墮法。從是以後善修聖道，故說定趣菩提。

寅十八、家家2　卯一、徵

**云何家家補特伽羅？**

卯二、釋2　辰一、辨二種類2　巳一、標列

**謂有二種家家。一、天家家，二、人家家。**

巳二、隨釋2　午一、天家家

**天家家者，謂於天上，從家至家，若往、若來，證苦邊際。**

午二、人家家

**人家家者，謂於人間，從家至家，若往、若來，證苦邊際。**

辰二、結顯果證

**當知此二，俱是預流補特伽羅。**

寅十九、一間3　卯一、徵

**云何一間補特伽羅？**

卯二、釋2　辰一、顯果斷

**謂即一來補特伽羅，行不還果向，已能永斷欲界煩惱上品、中品，唯餘下品。**

辰二、辨得名

**唯更受一欲界天有，即於彼處得般涅槃，不復還來生此世間。**

卯三、結

**是名一間補特伽羅。**

寅二十、中般涅槃4　卯一、徵

**云何中般涅槃補特伽羅？**

卯二、標

**謂有三種中般涅槃補特伽羅。**

卯三、釋3　辰一、於中有纔生位2　巳一、辨相

**一、有一種中般涅槃補特伽羅，從此沒已，中有續生；中有生已，便般涅槃。**

巳二、舉喻

**如小札火，微星纔舉，即便謝滅。**

辰二、於未趣生有位2　巳一、辨相

**二、有一種中般涅槃補特伽羅，從此沒已，中有續生；中有生已，少時經停，未趣生有，便般涅槃。**

巳二、舉喻

**如鐵摶鋌，炎熾赫然，鎚鍛星流，未下便滅。**

辰三、於往趣生有位2　巳一、辨相

**三、有一種中般涅槃補特伽羅，從此沒已，中有續生；中有生已，往趣生有，未得生有，便般涅槃。**

巳二、舉喻

**如彼熱鐵，鎚**[^3]**鍛星流，下未至地，即便謝滅。**

卯四、結

**如是三種中般涅槃補特伽羅，總說為一中般涅槃補特伽羅。**

寅二十一、生般涅槃3　卯一、徵

**云何生般涅槃補特伽羅？**

卯二、釋

**謂纔生彼已，便般涅槃。**

卯三、結

**是名生般涅槃補特伽羅。**

寅二十二、無行般涅槃3　卯一、徵

**云何無行般涅槃補特伽羅？**

卯二、釋

**謂生彼已，不起加行、不作功用、不由勞倦，道現在前而般涅槃。**

卯三、結

**是名無行般涅槃補特伽羅。**

　　不起加行等者：顯揚論說：即此聖者，行少行已，及少精進，而證寂滅。（顯揚論三卷十二頁31,494b）由是當知此所說義，非全不起加行、不作功用，而作是說。

寅二十三、有行般涅槃3　卯一、徵

**云何有行般涅槃補特伽羅？**

卯二、釋

**謂彼生已，發起加行、作大功用、由極勞倦，道現在前而般涅槃。**

卯三、結

**是名有行般涅槃補特伽羅。**

寅二十四、上流3　卯一、徵

**云何上流補特伽羅？**

卯二、釋

**謂有不還補特伽羅，從此上生初靜慮已，住於彼處，不般涅槃。從彼沒已，展轉上生諸所生處，乃至或到色究竟天，或到非想非非想處。**

卯三、結

**是名上流補特伽羅。**

寅二十五、時解脫3　卯一、徵

**云何時解脫補特伽羅？**

卯二、釋2　辰一、標有退

**謂有補特伽羅，鈍根種性，**

　　云何時解脫補特伽羅者：謂時愛心解脫，此名時解脫。攝事分說：若阿羅漢根性鈍故，於世間定是其退法，未能解脫所有定障，故名時愛心解脫。以退法故，時時退失，時時現前，故說名時。於現法樂喜欲證住，故說名愛。（陵本九十卷二十一頁6849）此時解脫，準義應知。

**於諸世間現法樂住容有退失，或思自害、或守解脫，勵力勤修不放逸行。**

辰二、隨難釋

**謂防退失增上力故，或唯安住自分善品；或經彼彼日夜、剎那、瞬息、須臾，勵力昇**[^4]**進，乃至未證最極猛利。**

卯三、結

**是名時解脫補特伽羅。**

　　於諸世間現法樂住容有退失等者：顯揚論說：成就如是軟根，若思自害，不思自害，若放逸，若不放逸，俱可退失現法樂住。（顯揚論三卷十二頁31,494b）此說容有退失，準義應知。又復此中，言自害者，謂作是思惟：使我勝諸魔，不令諸魔勝我，如是思已，而思自害。亦如顯揚論釋。言守解脫等者，謂如下說，或唯安住自分善品，名守解脫；或復勵力昇進，是名勵力勤修不放逸行。

寅二十六、不動法2　卯一、徵

**云何不動法補特伽羅？**

卯二、釋

**謂有補特伽羅，與上相違，當知是名不動法補特伽羅。**

寅二十七、慧解脫3　卯一、徵

**云何慧解脫補特伽羅？**

卯二、釋

**謂有補特伽羅，已能證得諸漏永盡，於八解脫未能身證具足安住。**

卯三、結

**是名慧解脫補特伽羅。**

寅二十八、俱分解脫3　卯一、徵

**云何俱分解脫補特伽羅？**

卯二、釋

**謂有補特伽羅，已能證得諸漏永盡，於八解脫身已**[^5]**作證具足安住，於煩惱障分及解脫障分心俱解脫。**

卯三、結

**是名俱分解脫補特伽羅。**

子二、建立補特伽羅3　丑一、徵

**云何建立補特伽羅？**

丑二、釋4　寅一、標

**謂由十一差別道理，應知建立補特伽羅。**

寅二、徵

**云何十一差別道理？**

寅三、列

**一、根差別故；二、眾差別故；三、行差別故；四、願差別故；五、行跡差別故；六、道果差別故；七、加行差別故；八、定差別故；九、生差別故；十、退不退差別故；十一、障差別故。**

寅四、辨11　卯一、由根差別3　辰一、徵

**云何由根差別建立補特伽羅？**

辰二、標

**謂根差別故，建立二種補特伽羅。**

辰三、列

**一者、鈍根，二**[^6]**者、利根。**

卯二、由眾差別3　辰一、徵

**云何由眾差別建立補特伽羅？**

辰二、標

**謂眾差別故，建立七種補特伽羅。**

辰三、列

**謂苾芻、苾芻尼、式叉摩那、勞策男、勞策女、近事男、近事女。**

卯三、由行差別3　辰一、徵

**云何由行差別建立補特伽羅？**

辰二、釋3　巳一、標

**謂行差別故，建立七種補特伽羅。**

巳二、列

**謂若貪增上補特伽羅，名貪行者。若瞋增上補特伽羅，名瞋行者。若癡增上補特伽羅，名癡行者。若慢增上補特伽羅，名慢行者。若尋思增上補特伽羅，名尋思行者。若得平等補特伽羅，名等分行者。若薄塵性**[^7]**補特伽羅，名薄塵行者。**

巳三、廣5　午一、貪行者相3　未一、問

**問：貪行補特伽羅應知何相？**

未二、答2　申一、出彼貪纏2　酉一、明增上2　戌一、猛利

**答：貪行補特伽羅，於諸微劣所愛事中，尚能生起最極、厚重、上品貪纏，何況中品、上品境界。**

戌二、長時

**又此貪纏住在身中，經久相續，長時隨縛。**

　　於諸[^8]微劣所愛事中至長時隨縛者：此說猛利、長時二種貪相，如文可知。

酉二、出過患

**由貪纏故，為可愛法之所制伏，不能制伏彼可愛法。**

申二、辨隨行相

**諸根悅懌、諸根不彊、諸根不澀、諸根不麤，為性不好以惡身語損惱於他，難使遠離、難使厭患，下劣勝解，事業堅牢、事業久固，禁戒堅牢、禁戒久固，能忍能受，於資生具為性耽染，深生愛重，多喜多悅，遠離顰**[^9]**蹙，舒顏平視，含笑先言。**

未三、結

**如是等類，應知是名貪行者相。**

　　諸根悅懌等者：此中諸相，多與瞋相相違。言難使遠離、難使厭患者，謂於諸欲貪著受用故。言下劣勝解者，謂於欲界極下劣事生勝解故。

午二、瞋行者相3　未一、問

**問：瞋行補特伽羅應知何相？**

未二、答2　申一、出彼瞋纏2　酉一、明增上2　戌一、猛利

**答：瞋行補特伽羅，於諸微劣所憎事中，尚能生起最極、厚重、上品瞋纏，何況中品、上品境界。**

戌二、長時

**又此瞋纏住在身中，經久相續，長時隨縛。**

酉二、出過患

**由此瞋纏，為可憎法之所制伏，不能制伏彼可憎法。**

申二、辨隨行相

**諸根枯槁、諸根剛彊、諸根疏澀、諸根麤燥，為性好樂以惡身語損惱於他，易令遠離、易令厭患，凶暴彊口、形相稜層，無多勝解，事業不堅、事業不固，禁戒不堅、禁戒不固，不忍不受，多憂**[^10]**多惱，性好違背，所取不順，性多愁慼，性好麤言，多懷嫌恨，意樂慘烈，悖惡尤蛆，好相拒對，得少語言多恚多憤，憔悴而住，喜生忿怒，眉面顰**[^11]**蹙，恆不舒顏，邪睛**[^12]**下視，於他榮利多憎多嫉。**

未三、結

**如是等類，應知是名瞋行者相。**

午三、癡行者相3　未一、問

**問：癡行補特伽羅應知何相？**

未二、答2　申一、出彼癡纏2　酉一、明增上2　戌一、猛利

**答：癡行補特伽羅，於諸微劣所愚事中，尚能生起最極、厚重、上品癡纏，何況中品、上品境界。**

戌二、長時

**又此癡纏住在身中，經久相續，長時隨縛。**

酉二、出過患

**由此癡纏，為可癡法之所制伏，不能制伏彼可癡法。**

申二、辨隨行相

**諸根闇鈍、諸根愚昧、諸根羸劣，身業慢緩、語業慢緩，惡思所思、惡說所說、惡作所作，懶惰懈怠，起不圓滿，詞辯薄弱，性不聰敏，念多忘失，不正知住，所取左僻，難使遠離、難使厭患，下劣勝解，頑騃瘖瘂，以手代言，無有力能領解善說、惡說法義，緣所牽纏，他所引奪**[^13]**，他所策使。**

未三、結

**如是等類，應知是名癡行者相。**

午四、慢行者相3　未一、問

**問：慢行補特伽羅應知何相？**

未二、答2　申一、出彼慢纏2　酉一、明增上2　戌一、猛利

**答：慢行補特伽羅，於諸微劣所慢事中，尚能生起最極、厚重、上品慢纏，何況中品、上品境界。**

戌二、長時

**又此慢纏住在身中，經久相續，長時隨縛。**

酉二、出過患

**由慢纏故，為可慢法之所制伏，不能制伏彼可慢法。**

申二、辨隨行相

**諸根掉動、諸根高舉、諸根散亂，勤樂嚴身，言語高大，不樂謙下，於其父母、眷屬、師長不能時時如法承事，多懷憍傲，不能以身禮敬、問訊、合掌、迎逆、修和敬業，自高自舉，陵懱他人，樂著利養、樂著恭敬、樂著世間稱譽聲頌，所為輕舉，喜作嘲調，難使遠離、難使厭患，廣大勝解，微劣慈悲，計我有情、命者、養者、補特伽羅、生者等見，多分上品，多**[^14]**怨、多恨。**

未三、結

**如是等類，應知是名慢行者相。**

午五、尋思行者相3　未一、問

**問：尋思行補特伽羅應知何相？**

未二、答2　申一、出尋思纏2　酉一、明增上2　戌一、猛利

**答：尋思行補特伽羅，於諸微劣所尋思事，尚能發起最極、厚重、上品尋思纏，何況中品、上品境界。**

戌二、長時

**此尋思纏住在身中，經久相續，長時隨縛。**

酉二、出過患

**由此纏故，為可尋思法之所制伏，不能制伏可尋思法。**

申二、辨隨行相

**諸根不住、諸根飄舉、諸根掉動、諸根散亂，身業誤失、語業誤失，難使遠離、難使厭患，喜為戲論、樂著戲論，多惑、多疑、多懷樂欲，禁戒不堅、禁戒不定，事業不堅、事業不定，多懷恐慮，念多忘失，不樂遠離，多樂散動，於諸世間種種妙事貪欲隨流，翹勤無惰**[^15]**，起發圓滿。**

未三、結

**如是等類，應知是名尋思行者相。**

辰三、結

**如是名為由行差別建立補特伽羅。**

卯四、由願差別3　辰一、徵

**云何由願差別建立補特伽羅？**

辰二、釋2　巳一、廣辨一切2　午一、列

**謂或有補特伽羅於聲聞乘已發正願，或有補特伽羅於獨覺乘已發正願，或有補特伽羅於其大乘已發正願。**

午二、辨2　未一、種性別

**當知此中，若補特伽羅於聲聞乘已發正願，彼或聲聞種性，或獨覺種性，或大乘種性；若補特伽羅於獨覺菩提已發正願，彼或獨覺種性，或聲聞種性，或大乘種性；若補特伽羅於其大乘已發正願，彼或大乘種性，或獨覺種性，或聲聞種性。**

未二、住捨別2　申一、別辨相2　酉一、舉聲聞

**若聲聞種性補特伽羅，於獨覺菩提、或於無上正等菩提已發正願，彼是聲聞種性故，後時決定還捨彼願，必唯安住聲聞乘願。**

酉二、例餘乘

**獨覺乘種性、大乘種性補特伽羅，應知亦爾。**

申二、顯決定

**此中所有補特伽羅，願可移轉、願可捨離，決定不可移轉種性、捨離種性。**

巳二、結簡今義

**今此義中，當知唯說聲聞乘願、聲聞種性補特伽羅。**

辰三、結

**如是名為由願差別建立補特伽羅。**

卯五、由行跡差別3　辰一、徵

**云何由行跡差別建立補特伽羅？**

辰二、釋4　巳一、標

**謂如所舉、如所開示補特伽羅，依四行跡而得出離。**

巳二、徵

**何等為四？**

巳三、列

**謂或有行跡是苦遲道**[^16]**，或有行跡是苦速道，或有行跡是樂遲道，或有行跡是樂速道。**

巳四、釋4　午一、苦遲道

**當知此中，若鈍根性補特伽羅，未得根本靜慮，所有行跡，名苦遲道。**

午二、苦速道

**若利根性補特伽羅，未得根本靜慮，所有行跡，名苦速道。**

午三、樂遲道

**若鈍根性補特伽羅，已得根本靜慮，所有行跡，名樂遲道。**

午四、樂速道

**若利根性補特伽羅，已得根本靜慮，所有行跡，名樂速道。**

辰三、結

**如是名為由行跡差別建立補特伽羅。**

卯六、由道果差別3　辰一、徵

**云何由道果差別建立補特伽羅？**

辰二、釋3　巳一、總標

**謂行四向及住四果。**

巳二、別列2　午一、行四向

**行四向者，一、預流果向補特伽羅，二、一來果向補特伽羅，三、不還果向補特伽羅，四、阿羅漢果向補特伽羅。**

午二、住四果

**住四果者，一、預流果，二、一來果，三、不還果，四、阿羅漢果。**

巳三、釋義2　午一、向道

**若於向道轉，彼名行向者。由向道故，建立四種補特伽羅。**

午二、道果

**若得沙門果，彼名住果者。由道果故，建立四種補特伽羅。**

辰三、結

**如是名為由道果差別建立補特伽羅。**

卯七、由加行差別4　辰一、徵

**云何由加行差別建立補特伽羅？**

辰二、標

**謂隨信行及隨法行補特伽羅。**

辰三、釋2　巳一、隨信行

**若隨補特伽羅信，勤修正行，名隨信行補特伽羅。**

巳二、隨法行

**若於諸法不待他緣，隨毗奈耶勤修正行，名隨法行補特伽羅。**

辰四、結

**如是名為由加行差別建立補特伽羅。**

卯八、由定差別4　辰一、徵

**云何由定差別建立補特伽羅？**

辰二、標

**謂身證補特伽羅，於八解脫身已作證具足安住，而未獲得諸漏永盡。**

辰三、釋

**當知如是補特伽羅，於有色觀諸色解脫、內無色想觀外諸色解脫、淨解脫身作證具足住、空無邊處解脫、識無邊處解脫、無所有處解脫、非想非非想處解脫、想受滅解脫，已能順逆入出自在。**

辰四、結

**如是名為由定差別建立補特伽羅。**

卯九、由生差別3　辰一、徵

**云何由生差別建立補特**[^17]**伽羅？**

辰二、釋

**謂極七返有、家家、一間、中般涅槃、生般涅槃、無行般涅槃、有行般涅槃，及以上流補特伽羅。**

辰三、結

**如是名為由生差別建立補特伽羅。**

卯十、由退不退差別3　辰一、徵

**云何由退不退差別建立補特伽羅？**

辰二、釋2　巳一、退

**謂由退故，建立時解脫阿羅漢，彼於現法樂住容有退失。**

巳二、不退

**由不退故，建立不動法阿羅漢，彼於現法樂住定無退失。**

辰三、結

**如是名為由退不退差別建立補特伽羅。**

卯十一、由障差別4　辰一、徵

**云何由障差別建立補特伽羅？**

辰二、標

**謂慧解脫及俱分解脫阿羅漢。**

辰三、釋2　巳一、慧解脫

**慧解脫阿羅漢者，謂已解脫煩惱障，未解脫定障。**

巳二、俱分解脫

**俱分解脫阿羅漢者，謂已解脫煩惱障及已解脫定障，是故說名俱分解脫。**

辰四、結

**如是名為由障差別建立補特伽羅。**

丑三、結

**由此所舉及所開示差別道理，如其次第，應知建立補特伽羅。**

子三、所緣3　丑一、徵

**云何所緣？**

丑二、釋4　寅一、標

**謂有四種所緣境事。**

寅二、徵

**何等為四？**

寅三、列

**一者、遍滿所緣境事，二者、淨行所緣境事，三者、善巧所緣境事，四者、淨惑所緣境事。**

寅四、釋4　卯一、遍滿所緣境事5　辰一、徵

**云何遍滿所緣境事？**

辰二、標

**謂復四種。**

辰三、列

**一、有分別影像，二、無分別影像，三、事邊際性，四、所作成辦。**

辰四、釋2　巳一、辨相2　午一、別辨四種3　未一、前二種2　申一、辨異相2　酉一、有分別影像3　戌一、徵

**云何有分別影像？**

戌二、釋2　亥一、標

**謂如有一，或聽聞正法、或教授教誡為所依止**[^18]**，或見、或聞、或分別故，於所知事同分影像，由三摩呬多地毗鉢舍那行觀察揀**[^19]**擇、極揀擇、遍尋思、遍伺察。**

　　或聽聞正法等者：若隨法行補特伽羅，彼以聽聞正法為所依止；若隨信行補特伽羅，彼以教授教誡為所依止。現見世間自他種種衰損，或復傳聞，或內覺知，是名或見、或聞，及或分別。由是種種為因緣故，於自心中極善取相，如現領受勝解而轉，齊爾所時，名所知事同分影像。此為所緣，由等引地如理作意，觀察彼彼功德過失。於觀察時，若正思擇盡所有性，是名揀擇。若復思惟如所有性，名極揀擇。由慧俱行有分別作意，取彼相狀，名遍尋思。審諦推求，名遍伺察。如是名為四種毗鉢舍那，義如下說。（陵本三十卷十一頁2518）

亥二、廣2　天一、所知事2　地一、列

**所知事者，謂或不淨，或慈愍，或緣性緣起，或界差別，或阿那波那念，或蘊善巧，或界善巧，或處善巧，或緣起善巧，或處非處善巧，或下地麤性、上地靜性，或苦諦、集諦、滅諦、道諦。**

地二、結

**是名所知事。**

　　謂或不淨等者：如是諸事，或為淨行所緣境事，或為善巧所緣境事，或為淨惑所緣境事，如下廣說應知。

天二、所知事同分影像2　地一、釋得名2　玄一、釋2　黃一、由勝解

**此所知事，或依教授教誡、或聽聞正法為所依止，令三摩呬多地作意現前，即於彼法而起勝解，即於彼所知事而起勝解。**

黃二、明同分

**彼於爾時，於所知事，如現領受勝解而轉。雖彼所知事非現領受和合現前，亦非所餘彼種類物；然由三摩呬多地勝解，領受相似作意、領受彼所知事相似顯現。**

玄二、結

**由此道理，名所知事同分影像。**

　　令三摩呬多地作意現前等者：七作意中，最初了相作意，能令彼所知事現前；由此作意猶為聞思間雜，是故說言或依教授教誡、或聽聞正法為所依止。從此以後，超過聞思，唯用修行，於所緣相發起勝解，是即勝解作意。由是說言即於彼法而起勝解，即於彼所知事而起勝解。

地二、明方便

**修觀行者，推求此故，於彼本性所知事中，觀察審定功德過失。**

戌三、結

**是名有分別影像。**

　　修觀行者推求此故等者：此謂影像，是所知事相似種類故。彼謂本性，即所知事自相、共相故。

酉二、無分別影像4　戌一、徵

**云何無分別影像？**

戌二、標

**謂修觀行者，受取如是影像相已，不復觀察揀擇、極揀擇、遍尋思、遍伺察。然即於此所緣影像，以奢摩他行寂靜其心，即是九種行相令心安住。**

戌三、釋

**謂令心內住、等住、安住、近住、調伏、寂靜、最極寂靜、一趣、等持。彼於爾時，成無分別影像所緣，即於如是所緣影像，一向一趣安住其念，不復觀察揀擇、極揀擇、遍尋思、遍伺察。**

戌四、結

**是名無分別影像。**

　　不復觀察揀擇等者：此中義顯，於所緣境不捨、不取，名無分別影像。謂於所緣修觀行已，還捨觀相，復於所緣思惟止行。由於所緣止行轉故，不名為捨；即於所緣不作相故，無分別故，不名為取。如下自說。（陵本三十一卷十一頁[^20]2583）義應準知。

申二、列異名

**即此影像，亦名影像，亦名三摩地相，亦名三摩地所行境界，亦名三摩地口，亦名三摩地門，亦名作意處，亦名內分別體，亦名光影。如是等類，當知名為所知事同分影像諸名差別。**

未二、事邊際性2　申一、徵

**云何事邊際性？**

申二、釋3　酉一、標列

**謂若所緣盡所有性、如所有性。**

酉二、隨釋2　戌一、盡所有性3　亥一、徵

**云何名為盡所有性？**

亥二、釋

**謂色蘊外更無餘色，受想行識蘊外更無有餘受想行識；一切有為事，皆五法所攝；一切諸法，界處所攝；一切所知事，四聖諦攝。**

亥三、結

**如是名為盡所有性。**

　　一切諸法界處所攝者：若有為，若無為，若種子，若現行，是名一切諸法應知。

戌二、如所有性2　亥一、徵

**云何名為如所有性？**

亥二、釋

**謂若所緣是真實性、是真如性，由四道理，具道理性。謂觀待道理、作用道理、證成道理、法爾道理。**

酉三、總結

**如是若所緣境盡所有性、如所有性，總說為一事邊際性。**

未三、所作成辦3　申一、徵

**云何所作成辦？**

申二、釋2　酉一、出所作事2　戌一、依止清淨

**謂修觀行者，於奢摩他、毗鉢舍那，若修、若習、若多修習為因緣故，諸緣影像所有作意皆得圓滿。**

　　於奢摩他毗鉢舍那若修若習等者：攝異門分說：若修者，謂由了相作意故。若習者，謂由勝解作意故。多修習者，謂由餘作意故。又若修者，謂於所知事而發趣故。若習者，謂無間、殷重修加行故。多修習者，謂於長時熟修習故。（陵本八十三卷二十頁6338）此說修相，義應準知。

**此圓滿故，便得轉依，一切麤重悉皆息滅。**

　　此圓滿故便得轉依等者：此謂定地。轉捨身心麤重，轉得身心輕安，名得轉依。

戌二、所緣清淨

**得轉依故，超過影像，即於所知事，有無分別現量智見生。**

　　有無分別現量智見生者：此說心入根本定已，得無加行無功用任運轉道，如實知見一切所知，名無分別現量智見。當知此說意受現量，唯世間攝。

酉二、顯所行境

**入初靜慮者，得初靜慮時，於初靜慮所行境界；入第二、第三、第四靜慮者，得第二、第三、第四靜慮時，於第二、第三、第四靜慮所行境界；入空無邊處、識無邊處、無所有處、非想非非想處者，得彼定時，即於彼定所行境界。**

申三、結

**如是名為所作成辦。**

午二、結名遍滿2　未一、初義

**如是四種所緣境事，遍行一切，隨入一切所緣境中，去來今世正等覺者共所宣說，是故說名遍滿所緣。**

　　如是四種所緣境事等者：此說四種所緣境事，謂即有分別影像，乃至所作成辦。如是四種，於所知事次第現前，是名遍行一切。於淨行所緣乃至淨惑所緣，隨應能入，是名隨入一切所緣境中。

未二、後義2　申一、釋

**又此所緣，遍毗鉢舍那品、遍奢摩他品、遍一切事、遍真實事、遍因果相屬事，故名遍滿。**

申二、配

**謂若說有分別影像，即是此中毗鉢舍那品。若說無分別影像，即是此中奢摩他品。若說事邊際性，即是此中一切事、真實事。若說所作成辦，即是此中因果相屬事。**

巳二、引教2　午一、證2　未一、契經2　申一、指說

**如佛世尊曾為長老頡隸伐多說如是義。**

申二、顯義2　酉一、頡隸伐多問

**曾聞長老頡隸伐多問世尊言：大德！諸有苾芻勤修觀行，是瑜伽師，能於所緣安住其心。為何於緣安住其心？云何於緣安住其心？齊何名為心善安住？**

　　諸有苾芻勤修觀行是瑜伽師者：修瑜伽師略有三種。一、於作意初修業者，是名初修業瑜伽師。此中作意，謂了相作意。二、除了相作意，於餘乃至加行究竟五作意中已善修習，是名已習行瑜伽師。三、已超過加行方便所修作意，安住加行究竟果作意位中，是名已度作意瑜伽師。如下自說。（陵本二十八卷十三頁2371）此說修瑜伽師隨應當知。

酉二、佛告2　戌一、讚問許說

**佛告長老頡隸伐多：善哉！善哉！汝今善能問如是義。汝今諦聽，極善思惟，吾當為汝宣說開示。**

戌二、正廣開示2　亥一、答所問2　天一、標

**頡隸伐多！諸有苾芻勤修觀行，是瑜伽師，能於所緣安住其心。或樂淨行、或樂善巧、或樂令心解脫諸漏，於相稱緣安住其心，於相似緣安住其心，於緣無倒安住其心，能於其中不捨靜慮。**

　　或樂令心解脫諸漏者：世間離欲、出世離欲皆此所攝應知。

天二、釋4　地一、於相稱緣安住其心3　玄一、徵

**云何苾芻勤修觀行，是瑜伽師，於相稱緣安住其心？**

玄二、釋3　黃一、為修淨行2　宇一、貪行

**謂彼苾芻若唯有貪行，應於不淨緣安住於心，如是名為於相稱緣安住其心。**

宇二、瞋等行

**若唯有瞋行，應於慈愍安住其心；若唯有癡行，應於緣性緣起安住其心；若唯有慢行，應於界差別安住其心；若唯有尋思行，應於阿那波那念安住其心。如是名為於相稱緣安住其心。**

黃二、為得善巧4　宇一、蘊善巧

**頡隸伐多！又彼苾芻若愚諸行自相，愚我、有情、命者、生者、能養育者、補特伽羅事，應於蘊善巧安住其心。**

　　若愚諸行自相等者：諸行自相及有情事唯五取蘊。於此取蘊，或執為我，或復執我有種種相，迷之不了，是故名愚。

宇二、界善巧

**若愚其因，應於界善巧安住其心。**

　　若愚其因者：謂執不平等因、或無因故。

宇三、處善巧

**若愚其緣，應於處善巧安住其心。**

　　若愚其緣者：謂執實有觸者及受者故。

宇四、緣起及處非處善巧

**若愚無常、苦、空、無我，應於緣起、處非處善巧安住其心。**

　　若愚無常苦空無我者：謂起常等四顛倒故。

黃三、為令解脫2　宇一、世間

**若樂離欲界欲，應於諸欲麤性、諸色靜性安住其心；若樂離色界欲，應於諸色麤性、無色靜性安住其心。**

宇二、出世間

**若樂通達及樂解脫遍一切處薩迦耶事，應於苦諦、集諦、滅諦、道諦安住其心。**

　　若樂通達等者：意地中說：若於一處有染欲，即說於一切處有染欲。若於一處得離欲，即說於一切處得離欲。（陵本二卷二頁111）是即遍一切處薩迦耶事。欲證現觀，名樂通達。欲永出離，名樂解脫。

玄三、結

**是名苾芻勤修觀行，是瑜伽師，於相稱緣安住其心。**

地二、於相似緣安住其心3　玄一、徵

**頡隸伐多！云何苾芻勤修觀行，是瑜伽師，於相似緣安住其心？**

玄二、釋2　黃一、由勝解

**謂彼苾芻，於彼彼所知事，為欲揀擇、極揀擇、遍尋思、遍伺察故，於先所見、所聞、所覺、所知事，由見聞覺知增上力故，以三摩呬多地作意，思惟分別而起勝解。彼雖於其本所知事不能和合現前觀察，然與本事相似而生，於彼所緣有彼相似唯智、唯見、唯正憶念。**

　　然與本事相似而生等者：此中說二相似，義有差別。一、謂影像與彼本事相似，二、謂能緣唯智、唯見、唯正憶念與彼所緣影像相似。

黃二、由止觀

**又彼苾芻，於時時間令心寂靜，於時時間依增上慧法毗鉢舍那勤修觀行。**

玄三、結

**是名苾芻勤修觀行，是瑜伽師，於相似緣安住其心。**

地三、於緣無倒安住其心3　玄一、徵

**頡隸伐多！云何苾芻勤修觀行，是瑜伽師，於緣無倒安住其心？**

玄二、釋

**謂若苾芻勤修觀行，是瑜伽師，於所緣境安住其心，隨應解了所知境界，如實無倒能遍了知。**

玄三、結

**是名苾芻勤修觀行，是瑜伽師，於緣無倒安住其心。**

地四、能於其中不捨靜慮3　玄一、徵

**頡隸伐多！云何苾芻勤修觀行，是瑜伽師，能於其中不捨靜慮？**

玄二、釋2　黃一、明修相

**謂若苾芻勤修觀行，是瑜伽師，如是於緣正修行時，無間加行、殷重加行，於時時間修習止相、舉相、捨相。**

　　如是於緣正修行時者：謂如前說，於相稱緣安住其心，於相似緣安住其心，於緣無倒安住其心，即於所緣正修應時加行，是名如是於緣正修行時。應時加行者，如下自釋。（陵本三十一卷八頁2571）

黃二、顯隨證

**由修、由習、由多修習為因緣故，一切麤重悉皆息滅，隨得觸證所依清淨。於所知事，由現見故，隨得觸證所緣清淨。由離貪故，隨得觸證心遍清淨。離無明故，隨得觸證智遍清淨。**

　　一切麤重悉皆息滅等者：此中義顯修瑜伽者四種瑜伽所作。何等為四？一、所依滅，二、所依轉，三、遍知所緣，四、愛樂所緣。此說一切麤重悉皆息滅，即所依滅。此說觸證所依清淨，即所依轉。此說由離貪故，隨得觸證心遍清淨，是即愛樂所緣。此說離無明故，隨得觸證智遍清淨，是即遍知所緣。由此二種所緣，用所依清淨而為上首，是故此說於所知事由現見故，隨得觸證所緣清淨。義如下說。（陵本二十八卷十三頁2369）

玄三、結

**是名苾芻勤修觀行，是瑜伽師，能於其中不捨靜慮。**

亥二、答略義

**頡隸伐多！為此苾芻於所緣境安住其心，如是於緣安住其心，如是於緣安住心已，名善安住。**

　　為此苾芻於所緣境安住其心等者：此中結答前三種問。前說於相稱緣安住其心，此答初問，是即為此於所緣境安住其心。前說於相似緣安住其心，於緣無倒安住其心，答第二問，此即如是於緣安住其心。前說能於其中不捨靜慮，答第三問，是即於緣安住心已，名善安住。

未二、重頌2　申一、第一頌2　酉一、舉說

**世尊此中重說頌曰：**

**　行者行諸相　知一切實義　常於影靜慮　得證遍清淨**

酉二、配釋4　戌一、第一句

**此中說言：行者行諸相者。由此宣說修觀行者，於止、舉、捨相，無間修行、殷重修行。**

戌二、第二句

**若復說言：知一切實義者。由此宣說事邊際性。**

戌三、第三句

**若復說言：常於影靜慮者。由此宣說有**[^21]**分別影像、無分別影像。**

戌四、第四句

**若復說言：得證遍清淨者。由此宣說所作成辦。**

申二、第二頌2　酉一、舉說

**此中世尊復說頌曰：**

**　於心相遍知　能受遠離味　靜慮常委念　受喜樂離染**

　　於心相遍知等者：思所成地亦引此頌，彼第四句說：受無染喜樂。謂受解脫喜樂及無染樂，此應準釋。

酉二、配釋4　戌一、第一句

**此中說言：於心相遍知者。謂有分別影像、無分別影像，以心相名說；事邊際性，以遍知名說。**

戌二、第二句

**若復說言：能受遠離味者。由此宣說於其所緣正修行者樂斷樂修。**

戌三、第三句

**若復說言：靜慮常委念者。由此宣說於奢摩他、毗鉢舍那，常勤修習、委練修習。**

戌四、第四句

**若復說言：受喜樂離染者。由此宣說所作成辦。**

午二、結

**當知如是遍滿所緣，隨順淨教，契合正理。**

辰五、結

**如是名為遍滿所緣。**

卯二、淨行所緣4　辰一、徵

**云何名為淨行所緣？**

辰二、標

**謂不淨、慈愍、緣性緣起、界差別、阿那波那念等所緣差別。**

辰三、釋5　巳一、不淨所緣4　午一、徵

**云何不淨所緣？**

午二、標

**謂略說有六種不淨。**

午三、列

**一、朽穢不淨，二、苦惱不淨，三、下劣不淨，四、觀待不淨，五、煩惱不淨，六、速壞不淨。**

午四、釋2　未一、別辨相6　申一、朽穢不淨5　酉一、徵

**云何名為朽穢不淨？**

酉二、標

**謂此不淨，略依二種。**

酉三、列

**一者、依內，二者、依外。**

酉四、釋2　戌一、依內3　亥一、徵

**云何依內朽穢不淨？**

亥二、列

**謂內身中，髮、毛、爪、齒、塵垢、皮、肉、骸骨、筋、脈、心、膽、肝、肺、大腸、小腸、生臟、熟**[^22]**臟、肚、胃、脾**[^23]**、腎、膿血、熱痰**[^24]**、肪、膏、肌**[^25]**、髓、腦、膜、洟、唾、淚、汗**[^26]**、屎、尿。**

亥三、結

**如是等類，名為依內朽穢不淨。**

戌二、依外3　亥一、徵

**云何依外朽穢不淨？**

亥二、列

**謂或青瘀、或復膿爛、或復變壞、或復膨脹、或復食噉、或復變赤、或復散壞、或骨、或鎖、或復骨鎖、或屎所作、或尿所作、或唾所作、或洟所作、或血所塗、或膿所塗、或便穢處。**

亥三、結

**如是等類，名為依外朽穢不淨。**

酉五、結

**如是依內朽穢不淨及依外朽穢不淨，總說為一朽穢不淨。**

申二、苦惱不淨3　酉一、徵

**云何名為苦惱不淨？**

酉二、釋

**謂順苦受觸為緣所生，若身、若心不平等受，受所攝。**

酉三、結

**如是名為苦惱不淨。**

　　若身若心不平等受受所攝者：此說苦受，名為不平等受。如是苦受復有二別，謂身及心，與彼俱有及相應法，名受所攝。

申三、下劣不淨3　酉一、徵

**云何名為下劣不淨？**

酉二、釋

**謂最下劣事、最下劣界，所謂欲界。除此更無極下、極劣、最極鄙穢餘界可得。**

酉三、結

**如是名為下劣不淨。**

申四、觀待不淨3　酉一、徵

**云何名為觀待不淨？**

酉二、釋2　戌一、標

**謂如有一劣清淨事，觀待其餘勝清淨事，便似不淨。**

戌二、例2　亥一、有色待無色

**如待無色勝清淨事，色界諸法便似不淨。**

亥二、生死待涅槃

**待薩迦耶寂滅涅槃，乃至有頂皆似不淨。**

酉三、結

**如是等類，一切名為觀待不淨。**

申五、煩惱不淨2　酉一、徵

**云何名為煩惱不淨？**

酉二、釋

**謂三界中，所有一切結、縛、隨眠、隨煩惱、纏，一切名為煩惱不淨。**

申六、速壞不淨3　酉一、徵

**云何名為速壞不淨？**

酉二、釋

**謂五取蘊，無常、無恆、不可保信、變壞法性。**

酉三、結

**如是名為速壞不淨。**

　　謂五取蘊無常無恆等者：攝事分說：剎那剎那壞，故無常。自體繫屬有限住壽，故無恆。壽量未滿，容被緣壞，非時而死，故不可保。乃至爾所時住，於其中間不定安樂，故變壞法。（陵本八十六卷一頁6486）此應準知。

未二、總料簡2　申一、總說一切2　酉一、顯義2　戌一、標建立3　亥一、顯方便

**如是不淨，是能清淨貪行所緣。**

亥二、辨所治

**貪有五種。一、於內身欲欲欲貪，二、於外身婬欲婬貪，三、境欲境貪，四、色欲色貪，五、薩迦耶欲薩迦耶貪。是名五貪。**

　　貪有五種等者：此中貪相略別為二，一、欲，二、貪。攝異門分說：欲者，謂於未得、已得，希求獲得及受用故。貪者，謂於受用喜樂堅著故。（陵本八十四卷十六頁[^27]6401）言五種者，三唯欲界，一唯色界，一通三界，如文可知。希求當來人天樂異熟果，樂著現在已得自體，不離欲界起欲貪故，名於內身欲欲欲貪。餘文易了。

亥三、明所為

**為欲令此五種欲貪斷滅、除遣、不現行故，建立六種不淨所緣。**

戌二、配對治5　亥一、於內身欲欲欲貪

**謂由依內朽穢不淨所緣故，令於內身欲欲欲貪，心得清淨。**

亥二、於外身婬欲婬貪3　天一、標

**由依外朽穢不淨所緣故，令於外身婬欲婬貪，心得清淨。**

天二、釋2　地一、廣分別3　玄一、總標

**婬相應貪復有四種。一、顯色貪，二、形色貪，三、妙觸貪，四、承事貪。由依四外不淨所緣，於此四種相應婬貪，心得清淨。**

玄二、別釋4　黃一、於顯色貪

**若於青瘀、或於膿爛、或於變壞、或於膨脹、或於食噉作意思惟，於顯色貪令心清淨。**

黃二、於形色貪

**若於變赤作意思惟，於形色貪令心清淨。**

黃三、於妙觸貪

**若於其骨、若於其鎖、若於骨鎖作意思惟，於妙觸貪令心清淨。**

黃四、於承事貪

**若於散壞作意思惟，於承事貪令心清淨。**

玄三、總結

**如是四種，名於婬貪令心清淨。**

地二、引教證2　玄一、舉教

**是故世尊乃至所有依外朽穢不淨差別，皆依四種憺怕路而正建立。**

玄二、配說4　黃一、顯青瘀等

**謂若說言：由憺怕路見彼彼尸，死經一日，或經二**[^28]**日，或經七日，烏鵲、餓狗、鵄鷲、狐狼、野干、禽獸之所食噉，便取其相，以譬彼身亦如是性，亦如是類，不能超過如是法性。此即顯示始從青瘀乃至食噉。**

黃二、顯示變赤

**若復說言：由憺怕路見彼彼尸，離皮肉血，筋脈纏裹。此即顯示所有變赤。**

黃三、顯骨鎖等

**若復說言：由憺怕路見彼彼骨、或骨、或鎖。此即顯示或骨、或鎖、或復骨鎖。**

黃四、顯示散壞

**若復說言：由憺怕路見彼彼骨，手骨異處，足骨異處，髖骨異處，膝骨異處，臂骨異處，肘骨異處，脊骨異處，髆骨異處，肋骨異處，頷輪、齒鬘、頂髑髏**[^29]**等各各分散，或經一年，或二**[^30]**、或三，乃至七年，其色鮮白，猶如螺貝，或如鴿色，或見彼骨和雜塵土。此即顯示所有散壞。**

天三、結

**如是依外所有朽穢不淨所緣，令於四種婬相應貪，心得清淨。**

亥三、於境欲境貪

**由苦惱不淨所緣，及下劣不淨所緣故，令於境相應若欲若貪，心得清淨。**

亥四、於色欲色貪

**由觀待不淨所緣故，令於色相應若欲若貪，心得清淨。**

亥五、於薩迦耶欲薩迦耶貪

**由煩惱不淨所緣，及速壞不淨所緣故，令於從欲界乃至有頂諸薩迦耶若欲若貪，心得清淨。**

酉二、結名

**是名貪行淨行所緣。**

申二、顯所說義2　酉一、結前說

**如是且約能淨貪行，總說一切通治所攝不淨所緣。**

酉二、明今義

**今此義中，本意唯取朽穢不淨，所餘不淨亦是其餘淨行所緣。**

　　所餘不淨亦是其餘淨行所緣者：所餘苦惱不淨乃至速壞不淨，亦是能淨其餘貪行所緣，由是六種總說名為不淨所緣。

巳二、慈愍所緣2　午一、徵

**云何慈愍所緣？**

午二、釋4　未一、略辨相2　申一、標義

**謂或於親品、或於怨品、或於中品，平等安住利益意樂，能引下中上品快樂定地勝解。**

申二、釋名

**當知此中，親品、怨品，及以中品是為所緣；利益意樂、能引快樂定地勝解，是為能緣。所緣、能緣總略為一，說名慈愍所緣。**

未二、配經說4　申一、慈俱心

**若經說言：慈俱心者。此即顯示於親怨**[^31]**中三品所緣利益意樂。**

申二、無怨無敵無損害2　酉一、標顯

**若復說言：無怨、無敵、無損害者。此則顯示利益意樂有三種相。**

酉二、逐釋

**由無怨故，名為增上利益意樂。此無怨性二句所顯，謂無敵對故、無損惱故。不欲相違諍義，是無敵對。不欲不饒益義，是無損害。**

申三、廣大無量2　酉一、標顯

**若復說言：廣大無量者**[^32]**。此則顯示能引下中上品快樂。**

酉二、隨釋

**欲界快樂名廣，初二靜慮地快樂名大，第三靜慮地快樂名無量。**

申四、勝解遍滿具足住

**若復說言：勝解遍滿具足住者。此則顯示能引快樂定地勝解。又此勝解，即是能引快樂利益增上意樂所攝勝解作意俱行。**

未三、廣差別2　申一、能緣

**若於無苦無樂親怨中三品有情，平等欲與其樂，當知是慈。若於有苦、或於有樂親怨中三品有情，平等欲拔其苦，欲慶其樂，當知是悲、是喜。**

申二、所緣

**有苦有情是悲所緣，有樂有情是喜所緣，是名慈愍所緣。**

未四、顯方便

**若有瞋行補特伽羅，於諸有情修習慈愍，令**[^33]**瞋微薄，名於瞋恚心得清淨。**

**瑜伽師地論科句披尋記卷第二十六**

[^1]: 「患」，磧砂作「思」。

[^2]: 「劣」，磧砂作「妙」。

[^3]: 「鎚」，大正作「椎」。

[^4]: 「昇」，大正作「勝」。

[^5]: 「已」，磧砂作「色」。

[^6]: 「二」，磧砂作「一」。

[^7]: 「性」，磧砂作「住」。

[^8]: 「諸」，披尋記原作「彼」。

[^9]: 「顰」，磧砂、陵本作「頻」。

[^10]: 「憂」，磧砂作「愛」。

[^11]: 「顰」，磧砂、陵本作「頻」。

[^12]: 「睛」，大正作「精」。

[^13]: 「奪」，磧砂作「奮」。

[^14]: 「多」，磧砂作「身」。

[^15]: 「惰」，磧砂作「隋」。

[^16]: 「道」，大正作「通」。後皆同此。

[^17]: 「特」，陵本作「脫」。

[^18]: 「止」，磧砂作「上」。

[^19]: 「揀」，大正作「簡」。後皆同此。

[^20]: 「十一頁」，披尋記原作「一頁」。

[^21]: 「宣說有」，大正作「有宣說」。

[^22]: 「熟」，磧砂作「孰」。

[^23]: 「脾」，大正作「髀」。

[^24]: 「痰」，磧砂作「淡」。

[^25]: 「肌」，磧砂作「肥」。

[^26]: 「汗」，陵本作「汙」。

[^27]: 「十六頁」，披尋記原作「六頁」。

[^28]: 「二」，磧砂作「三」。

[^29]: 「髑髏」，陵本作「觸（角婁）」。

[^30]: 「二」，磧砂作「一」。

[^31]: 「親怨」，磧砂作「怨親」。

[^32]: 磧砂、大正、陵本無「者」字。

[^33]: 「令」，陵本作「今」。
