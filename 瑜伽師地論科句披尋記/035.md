# 瑜伽師地論科句披尋記卷第三十五

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地第十五初持瑜伽處種性品第一**

丙十二、菩薩地2　丁一、結前生後

**如是已說獨覺地。云何菩薩地？**

丁二、廣辨一一2　戊一、普攝學果3　己一、標釋品類2　庚一、總標2　辛一、嗢柁南

**嗢柁南曰：**

**　初持次相分　增上意樂住　生攝受地行　建立最為後**

辛二、長行

**有十法具攝大乘菩薩道及果。何等為十？一者、持，二者、相，三者、分，四者、增上意樂，五者、住，六者、生，七者、攝受，八者、地，九者、行，十者、建立。**

庚二、別釋3　辛一、初持攝2　壬一、總釋持名4　癸一、出體2　子一、徵

**云何名持？**

子二、釋

**謂諸菩薩自乘種性、最初發心，及以一切菩提分法，是名為持。**

癸二、釋義2　子一、徵

**何以故？**

子二、釋3　丑一、種性持

**以諸菩薩自乘種性為依止**[^1]**故、為建立故，有所堪任、有大勢力，能證無上正等菩提，是故說彼自乘種性，為諸菩薩堪任性持。**

　　云何名持等者：持謂任持，謂大菩提，為自種性、最初發心，及以一切菩提分法所任持故。體雖不同，而義是一。由隨彼體等量不壞是持義故。

丑二、發心持

**以諸菩薩最初發心為所依止、為建立故，於施、戒、忍、精進、靜慮、慧，於六波羅蜜多，於福德資糧、智慧資糧，**

　　於施戒忍精進靜慮慧等者：謂能破裂慳吝、貧窮，及能引得廣大財位、福德資糧，故名為施。又能息滅惡戒、惡趣，及能取得善趣、等持，故名為戒。又能滅盡忿怒、怨讎，及能善住自他安隱，故名為忍。又能遠離所有懈怠、惡不善法，及能出生無量善法令其增長，故名精進。又能消除所有散動，及能引得內心安住，故名靜慮。又能除遣一切見趣、諸邪惡慧，及能真實品別知法，故名為慧。又此六種，於諸世間聲聞、獨覺施等善根最為殊勝，能到彼岸，是故通稱波羅蜜多。義如攝大乘論說。（攝大乘論二卷二十四頁31,144b）又此六種正修行時，能為無上正等菩提真實資糧。資糧有二，謂福及智。福攝三種波羅蜜多，一、施波羅蜜多，二、戒波羅蜜多，三、忍波羅蜜多。智唯一種波羅蜜多，謂慧波羅蜜多。精進、靜慮波羅蜜多，應知通二分，一者、福分，二者、智分。義如下說。（陵本三十六卷五頁2916）如是當知，施等體雖是一，望義不同，是故此中差別宣說。

**於一切菩提分法，能勤修學，是故說彼最初發心，為諸菩薩行加行持。**

　　於一切菩提分法者：顯揚頌云：覺分有眾多，最初三十七。如彼長行廣釋應知。（顯揚論二卷十頁31,488b）

丑三、覺分持

**以諸菩薩一切所行菩提分法為所依止、為建立故，圓滿無上正等菩提，是故說彼一切所行菩提分法，為所圓滿大菩提持。**

癸三、遮簡2　子一、簡無種性

**住無種性補特伽羅，無種性故，雖有發心及行加行為所依止，定不堪任圓滿無上正等菩提。由此道理，雖未發心、未修菩薩所行加**[^2]**行，若有種性，當知望彼而得名持。**

子二、簡不發心

**又住種性補特伽羅，若不發心、不修菩薩所行加行，雖有堪任，而不速證無上菩提；與此相違，當知速證。**

癸四、異名

**又此種性，已說名持，亦名為助、亦名為因、亦名為依、亦名階級、亦名前導、亦名舍宅。如說種性，最初發心、所行加行，應知亦爾。**

壬二、別顯持義3　癸一、種性持（即種性品）6　子一、安住種類別2　丑一、標二種類

**云何種性？謂略有二種。一、本性住種性，二、習所成種性。**

丑二、釋二義意2　寅一、辨義2　卯一、本性住種性

**本性住種性者，謂諸菩薩六處殊勝有如是相，從無始世展轉傳來，法爾所得，是名本性住種性。**

　　六處殊勝等者：聲聞地說：附在所依，有如是相，六處所攝。從無始世展轉傳來，法爾所得。又說：如是種子，非於六處有別異相。即於如是種類、分位、六處殊勝，乃至廣說是故當言墮一相續。（陵本二十一卷二頁1811）其義應知。

卯二、習所成種性

**習所成種性者，謂先串習善根所得，是名習所成種性。**

寅二、明意

**此中義意，二種皆取。**

子二、名字分位別2　丑一、釋名字

**又此種性亦名種子、亦名為界、亦名為性。**

丑二、釋分位

**又此種性未習成果，說名為細，未有果故。已習成果，說名為麤，與果俱故。**

子三、自他勝劣別2　丑一、由種性2　寅一、標自最勝

**若諸菩薩成就種性，尚過一切聲聞、獨覺，何況其餘一切有情。當知種性無上最勝。**

寅二、釋其所以3　卯一、徵

**何以故？**

卯二、釋

**略有二種淨，一、煩惱障淨，二、所知障淨。一切聲聞、獨覺種性，唯能當證煩惱障淨，不能當證所知障淨；菩薩種性，亦能當證煩惱障淨，亦能當證所知障淨。**

卯三、結

**是故說言望彼一切無上最勝。**

丑二、由四事2　寅一、標列四勝

**復由四事，當知菩薩勝於一切聲聞、獨覺。何等為四？一者、根勝，二者、行勝，三者、善巧勝，四者、果勝。**

寅二、校量勝劣4　卯一、校量根

**言根勝者，謂諸菩薩本性利根，獨覺中根，聲聞軟根，是名根勝。**

卯二、校量行

**言行勝者，謂諸菩薩亦能自利，亦能利他，利益安樂無量眾生，哀愍世間，令諸天人獲得勝義利益安樂；聲聞、獨覺唯行自利；是名行勝。**

卯三、校量善巧

**善巧勝者，聲聞、獨覺於蘊、界、處、緣起、處非處中能修善巧；菩薩於此及於其餘一切明處能修善巧；是名善巧勝。**

　　聲聞獨覺至是名善巧勝者：聲聞、獨覺能修善巧，唯內明處少分所攝。菩薩不爾，於五明處能修善巧，是故殊勝。

卯四、校量果

**言果勝者，聲聞能證聲聞菩提，獨覺能證獨覺菩提，菩薩能證阿耨多羅三藐三菩提，是名果勝。**

子四、白法相應別3　丑一、標列六相

**又諸菩薩有六波羅蜜多種性相。由此相故，令他了知真是菩薩。謂施波羅蜜多種性相，戒、忍、精進、靜慮、慧波羅蜜多種性相。**

丑二、釋其差別6　寅一、施種性相3　卯一、徵

**云何菩薩施波羅蜜多種性相？**

卯二、釋2　辰一、由意樂2　巳一、惠捨攝

**謂諸菩薩本性樂施，於諸現有堪所施物，恆常無間性能於他平等分布，心喜施與，意無追悔。**

　　本性樂施至意無追悔者：施品中說：又諸菩薩，施前意悅，施時心淨，施後無悔。（陵本三十九卷九頁3203）如其所應配釋應知。又復此中，性能於他平等分布者，謂諸菩薩行布施時，普於一切有情之類起平等心，住福田想，而行惠施。終不分別怨親中庸、有德有失、劣等勝品、有苦有樂品類差別。

**施物雖少，而能均布；惠施廣大，而非狹小。**

　　施物雖少至而非狹小者：施品中說：又不狹劣而行惠施。謂財雖少，尚廣心施，何況財多。（陵本三十九卷八頁3201）

**無所惠施，深懷慚恥。常好為他讚施勸施，見能施者心懷**[^3]**喜悅。**

巳二、供養攝

**於諸尊重、耆宿、福田、應供養者，從座而起，恭敬奉施。**

辰二、由正行3　巳一、法施攝

**於其彼彼此世他世有情無罪利益事中，若請不請，如理為說。**

　　於其彼彼此世他世等者：戒品中說：謂於樂行惡行有情，為欲令斷諸惡行故，以相應文句、助伴、隨順、清亮、有用、相稱、應順、常委分資糧法而為宣說。乃至廣說於佛聖教懷憎嫉者，為欲令彼得清淨信，證清淨見，超諸惡趣，盡一切結，越一切苦；應知亦爾。（陵本四十卷九頁3284）由是當知，諸所說事，隨其所應，能令有情此世他世安樂，是名彼彼此世他世有情無罪利益事。若他求請、或不求請，以相應文句等而為宣說，是名如理為說。

巳二、無畏施攝

**若諸有情**[^4]**怖於王賊及水火等，施以無畏，能於種種常極怖中，隨力濟拔。**

巳三、財施攝2　午一、不誑罔他

**受他寄物，未嘗差違。若負他債，終不抵誑。於共財所，亦無欺罔**[^5]**。於其種種末尼、珍**[^6]**珠、琉璃、螺貝、璧玉、珊瑚、金銀等寶資生具中心迷倒者，能正開悟。尚不令他欺罔**[^7]**於彼，況當自為。**

午二、不樂畜積

**其性好樂廣大財位，於彼一切廣大資財心好受用；樂大事業，非狹小門。於諸世間酒色、博戲、歌舞、倡妓種種變現耽著事中，速疾厭捨，深生慚愧。得大財寶，尚不貪著，何況小利。**

卯三、結

**如是等類，當知名為菩薩施波羅蜜多種性相。**

寅二、戒種性相3　卯一、徵

**云何菩薩戒波羅蜜多種性相？**

卯二、釋2　辰一、由意樂3　巳一、律儀戒攝

**謂諸菩薩，本性成就軟品不善身語意業，不極暴惡，於諸有情不極損惱。**

　　本性成就軟品不善身語意業等者：謂以軟品貪瞋癡為因緣故所起諸業，是名軟品不善身語意業。於諸眾生無殺害心，是名不極暴惡。成就不害，不好以惡身語損惱於他，是名不極損惱。

**雖作惡業，速疾能悔，常行恥愧，不生歡喜。**

　　不生歡喜者：有尋有伺地業顛倒中，說有喜樂顛倒。謂如有一，不善業道現前行時，如遊戲法，極為喜樂。（陵本九卷五頁651）與此相違，當知是名不生歡喜。

**不以刀杖手塊等事惱害有情；於諸眾生，性常慈愛。**

巳二、攝善戒攝3　午一、敬事尊長

**於所應敬，時起奉迎，合掌問訊，現前禮拜。**

午二、修和敬業

**修和敬業，所作機捷，非為愚鈍，善順他心。**

　　修和敬業等者：攝事分說：謂有苾芻作是思惟：攝取捷慧、愛樂修福同梵行者以為助伴，所有僧事及其餘事皆令彼作，我獨蕭然自得而住。（陵本一百卷七頁7490）當知是人，於同梵行非愛、非敬，不作應作。今此不爾。所作機捷，成就六種可樂、可愛、可重、無違諍法，與諸有智同梵行者共住一處，常令歡喜，是名善順他心。

午三、成就賢善

**常先含笑，舒顏平視，遠離顰蹙，先言問訊。**

　　常先含笑等者：此顯為性賢善應知。隨世儀轉慰問有情，或問安隱吉祥，或問諸界調適，是名先言問訊。

巳三、饒益戒攝5　午一、了知恩報

**於恩有情，知恩知報。於來求者常行質直，不以諂誑而推謝之。**

　　於來求者常行質直等者：謂諸菩薩，於己有恩諸有情所，善知恩故，若等若增現前酬報，隨能隨力，如法令其意望滿足。雖無力能，彼若求請，即於彼彼所作事業示現殷重精勤營務，終不頓止彼所希求，云何令彼知我無力，非無欲樂。如真實義品中說。（陵本三十六卷十四頁2965）此所說義，準彼應釋。

午二、如法求財

**如法求財，不以非法，不以卒暴。**

　　如法求財等者：謂與如理作意相應，以法及不凶險追求財物，不以非法及凶險。如有尋有伺地說應知。（陵本五卷十五頁[^8]380）

午三、樂修福業

**性常喜樂修諸福業。**

　　性常喜樂修諸福業者：謂施、戒、修三福業事應知。

**於他修福尚能獎助，況不自為。**

午四、愍苦知畏

**若見若聞他所受苦，所謂殺**[^9]**縛、割截、捶打、訶毀、迫脅，於是等苦過於自受，重於法受及重後世。於少罪中尚深見怖，何況多罪。**

　　過於自受重於法受者：謂若見聞他所受苦，過於自所受苦，重於現所領受彼法苦故。

午五、助伴作業2　未一、簡擇所作2　申一、於如法事

**於他種種所應作事，所謂商、農、放牧、事王、書印、算數、善和諍訟、追求財寶、守護儲積、方便出息，及以捨施、婚姻、集會。於是一切如法事中，悉與同事。**

申二、於非法事

**於他種種鬥訟諍競，或餘所有互相惱害，能令自他無義無利**[^10]**，受諸苦惱。如是一切非法事中，不與同事。**

未二、加行所作2　申一、制止

**善能制止所不應作。謂十種惡不善業道。**

申二、成辦

**不違他命，善順於他，同忍同**[^11]**戒。於他事業隨彼所欲，廢己**[^12]**所作而為成辦。**

辰二、由正行2　巳一、意相應善

**其心溫潤、其心純淨，恚心、害心不久相續，隨生隨捨，起賢善心。**

巳二、語相應善

**尊重實語，不誑惑他，不離他親，亦不好樂，不輕爾說無義無利不相應語。言常柔軟，無有麤獷；於己僮僕尚無苦言，況於他所。敬愛有德，如實讚彼。**

卯三、結

**如是等類，當知名為菩薩戒波羅蜜多種性相。**

寅三、忍種性相3　卯一、徵

**云何菩薩忍波羅蜜多種性相？**

卯二、釋

**謂諸菩薩，性於他所遭不饒益，無恚害心，亦不反報。若他諫謝，速能納受，終不結恨，不久懷怨。**

卯三、結

**如是等類，當知名為菩薩忍波羅蜜多種性相。**

寅四、精進種性相3　卯一、徵

**云何菩薩精進波羅蜜多種性相？**

卯二、釋5　辰一、被甲精進攝

**謂諸菩薩，性自翹勤，夙興晚寐，不深耽樂睡眠倚樂。**

辰二、方便精進攝

**於所作事勇決樂為，不生懈怠，思擇方便，要令究竟。**

　　於所作事者：謂為成熟自佛法故，及為成熟他有情故，諸有所作，名所作事應知。

**凡所施為一切事業，堅固決定；若未皆作、未皆究竟，終不中間懈廢退屈。**

辰三、不下精進攝

**於諸廣大第一義中，心無怯弱，不自輕懱，發勇猛心：我今有力能證於彼。**

　　於諸廣大第一義中者：此說無上大菩提果，名廣大第一義應知。

辰四、無動精進攝

**或入大眾，或與他人共相擊論，或餘種種難行事業，皆無畏憚。**

　　或餘種種難行事業者：如下說有難行施、戒，乃至難行利行，其事應知。

辰五、無喜足精進攝

**能引義利大事務中，尚無深倦，何況小事。**

　　能引義利大事務中者：此說能作有情一切義利諸菩薩行，名大事務。

卯三、結

**如是等類，當知名為菩薩精進波羅蜜多種性相。**

寅五、靜慮種性相3　卯一、徵

**云何菩薩靜慮波羅蜜多種性相？**

卯二、釋4　辰一、愛樂遠離2　巳一、處所遠離

**謂諸菩薩，性於法義能審思惟，無多散亂。**

　　性於法義能審思惟等者：謂於諸法正審思慮，及於所緣繫念寂靜，性有堪能故。

**若見若聞阿練若處、山巖、林藪、邊際臥具人不狎習離惡眾生，隨順宴默。**

　　若見若聞阿練若處等者：謂若見聞人不狎習離惡眾生居遠離處，謂阿練若、山巖、林藪、邊際臥具。此遠離處順修遠離，是名隨順宴默。宴謂宴坐，默謂於彼心一境性修瑜伽行。

**便生是念：是處安樂，出離、遠離。常於出離及遠離所深生愛慕。**

　　是處安樂出離遠離者：自他利品中說：正信捨家，趣於非家，解脫樊籠居家迫迮種種大苦，名出離樂。斷除諸欲惡不善法，證初靜慮離生喜樂，名遠離樂。（陵本三十五卷二十頁2894）其義應知。

巳二、煩惱遠離

**性薄煩惱，諸蓋輕微，麤重羸弱。至遠離處，思量自義，心不極為諸惡尋思之所纏擾。**

　　思量自義者：謂三摩地所行境界，說名自義，是自內心所起相故。

辰二、慈愍眾生2　巳一、慈俱行

**於其怨品，尚能速疾安住慈心，況於親品及中庸品。**

巳二、悲俱行

**若見若聞有苦眾生，為種種苦之所逼惱，起大悲心，於彼眾生隨能隨力方便拔濟，令離眾苦。於諸眾生，性自樂施利益安樂。**

辰三、安忍眾苦

**親屬衰亡、喪失財寶、殺**[^13]**縛禁閉及驅擯等諸苦難中，悉能安忍。**

辰四、成就念力

**其性聰敏，於法能受、能持、能思；成就念力，於久所作、所說事中，能自記憶，亦令他憶。**

　　於法能受能持能思等者：此顯於法聞思所集成念，能正修習瑜伽作意，是故說言成就念力。

卯三、結

**如是等類，當知名為菩薩靜慮波羅蜜多種性相。**

寅六、慧種性相3　卯一、徵

**云何菩薩慧波羅蜜多種性相？**

卯二、釋

**謂諸菩薩成俱生慧，能入一切明處境界。**

　　謂諸菩薩成俱生慧等者：宿習資糧所集成慧，名俱生慧。此能悟入一切所知，普緣一切五明處轉。一、內明處，二、因明處，三、醫方明處，四、聲明處，五、工業明處。當知即是菩薩一切慧之自性。如慧品說。（陵本四十三卷五頁3492）此應準知。

**性不頑鈍、性不微昧、性不愚癡。**

　　性不頑鈍等者：性是利根，名不頑鈍。能證所知障淨，名不微昧。能達諸法無我，名不愚癡。

**遍於彼彼離放逸處有力思擇。**

　　遍於彼彼離放逸處等者：謂生貴家，財寶具足，於諸妙欲耽著受用，名放逸處。思求出離，能見過患，是名有力思擇。

卯三、結

**如是等類，當知名為菩薩慧波羅蜜多種性相。**

丑三、結成勝因

**應知是名能比菩薩種性麤相。決定實義，唯佛世尊究竟現見。由諸菩薩所有種性，性與如是功德相應，成就賢善諸白淨法。**

　　性與如是功德相應等者：謂菩薩種與六波羅蜜多功德相應，本性應爾、自性應爾、法性應爾，此即顯示決定實義。成就身心澄淨諸賢善行，及與施等諸白淨法，此即顯示種性麤相。

**是故能與難得最勝不可思議無動無上如來果位為證得因，應正道理，餘不應理。**

　　難得最勝至餘不應理者：如來果位，要經三無量劫長時積集資糧，方能證得，是名難得。超過一切聲聞、獨覺，是名最勝。由五種相及二因緣，當知說名不可思議。由五種相不可思議者，一、由自性故；二、由處故；三、由住故；四、由一性異性故；五、由成所作故。由二因緣不可思議者，謂離言說義故，及過語言道故，不可思議。又出世間故，無有世間能為譬喻，是故不可思議。義如決擇分說。（陵本七十四卷九頁5701）摧伏一切外道異論，不為外道異論之所摧伏，是名無動。於所知障得清淨故，是名無上。此唯菩薩種性堪能證得，是故說彼為證得因。所餘聲聞、獨覺種性無此堪能，為證得因不應道理。

子五、有染無染別2　丑一、無染位

**種性菩薩，乃至未為白法相違四隨煩惱若具不具之所染汙，性與如是白法相應。**

丑二、有染位2　寅一、染果3　卯一、標差別

**若被染汙，如是白法皆不顯現，或於一時生諸惡趣。菩薩雖生諸惡趣中，由種性力，應知與餘生惡趣者有大差別。**

卯二、釋彼相

**謂彼菩薩久處生死，或時時間生諸惡趣，雖暫生彼，速能解脫；雖在惡趣，而不受於猛利苦受，如餘有情生惡趣者；雖觸微苦，而能發生增上厭離，於生惡趣受苦有情，深起悲心。**

卯三、結所由

**如是等事，皆由種性佛大悲因之所熏發，是故當知，種性菩薩雖**[^14]**生惡趣，然與其餘生惡趣者有大差別。**

寅二、染因2　卯一、徵

**何等名為種性菩薩白法相違四隨煩惱？**

卯二、釋4　辰一、第一隨煩惱

**謂放逸者，由先串習諸煩惱故，性成猛利、長時煩惱，是名第一隨煩惱性。**

辰二、第二隨煩惱

**又愚癡者、不善巧者，依附惡友，是名第二隨煩惱性。**

　　是名第二隨煩惱性者：此中煩惱，謂諸惡見應知。由諸外道起如是見，立如是論：無有施與，廣說乃至我自了知無諸後有。隨彼惡見，起邪解行故。

辰三、第三隨煩惱

**又為尊長、夫主、王**[^15]**賊及怨敵等所拘逼者，不得自在，其心迷亂，是名第三隨煩惱性。**

　　是名第三隨煩惱性者：此中煩惱，謂即散亂。意地決擇[^16]中說：由散亂所作，意根損壞故。（陵本五十四卷二十一頁4380）[^17]

辰四、第四隨煩惱

**又資生具有匱乏者，顧戀身命，是名第四隨煩惱性。**

　　是名第四隨煩惱性者：此中煩惱，謂即拘礙。五拘礙中，說有顧戀其身故。由此能障證出世法，故名拘礙。如有尋有伺地說。（陵本八卷七頁574）

子六、有障無障別2　丑一、有障位4　寅一、標

**又諸菩薩雖具種性，由四因緣，不能速證阿耨多羅三藐三菩提。**

寅二、徵

**何等為四？**

寅三、釋4　卯一、第一因緣

**謂諸菩薩，先未值遇諸佛菩薩真善知識，為說菩提無顛倒道。如是名為第一因緣。**

卯二、第二因緣

**又諸菩薩，雖遇善友為說正道，而顛倒執，於諸菩薩正所學中顛倒修學。如是名為第二因緣。**

卯三、第三因緣

**又諸菩薩，雖遇善友為說正道，於諸菩薩正所學中無倒修學，而於加行方便慢緩、懈怠、懶惰，不成勇猛、熾然精進。如是名為第三因緣。**

卯四、第四因緣

**又諸菩薩，雖遇善友為說正道，於諸菩薩正所學中無倒修學，亦於加行勇猛精進，然諸善根猶未成熟，菩提資糧未得圓滿，未於長時積習所有菩提分法。如是名為第四因緣。**

寅四、結

**如是菩薩雖有種性，因緣闕故，不能速證無上菩提。**

丑二、無障位2　寅一、顯自種性

**若具因緣，便能速證。**

寅二、簡無種性

**若無種性補特伽羅，雖有一切，一切一切種**[^18]**，當知決定不證菩提。**

　　雖有一切一切一切種等者：此中初一切言，謂即前說四種因緣。次一切言，謂無種性一切有情。後一切言，謂無種性有情生於諸界趣中，有多種類差別可得，名一切種。由是假說無種性補特伽羅，縱具一切因緣，然彼一切有情，於彼彼一切種類，當知決定不證菩提。緣起經說：云何為生？謂彼彼有情，於彼彼有情類諸生、等生，乃至廣說。今此一切一切種，準彼應釋。

**本地分中菩薩地初持瑜伽處發心品第二**

癸二、發心持（即發心品）3　子一、辨相2　丑一、別辨五種5　寅一、自性

**復次，菩薩最初發心，於諸菩薩所有正願是初正願，普能攝受其餘正願，是故發心以初正願為其自性。**

　　復次菩薩最初發心等者：發心有二，一、世俗發心，二、證法性發心。此中且說世俗發心，謂如有一，隨智者前恭敬而住，起增上意，發誓願故。如顯揚論說。（顯揚論二卷十九頁31,490c）此於菩薩五正願中，依順次數，說名為初。何等為五？謂發心願、受生願、所行願、正願、大願，是名菩薩所有正願。如下菩提分品中說。（陵本四十五卷十六頁3657）

寅二、行相

**又諸菩薩起正願心求菩提時，發如是心，說如是言：願我決定當證無上正等菩提，**

　　無上正等菩提者：菩提品中有三差別，如彼應釋。（陵本三十八卷一頁3097）

**能作有情一切義利，**

　　能作有情一切義利者：謂諸如來利益安樂無量眾生，哀愍世間，令諸天人獲得義利利益安樂，正行最勝故。此中有情，唯說天人，彼有勢力能了其義修正行故。

**畢竟安處究竟涅槃及以如來廣大智中。**

　　究竟涅槃及以如來廣大智者：謂斷菩提及智菩提。如菩提品釋應知。（陵本三十八卷一頁3097）

**如是發心，定自希求無上菩提，及求能作有情義利，是故發心以定希求為其行相**[^19]**。**

寅三、所緣

**又諸菩薩緣**[^20]**大菩提，及緣有情一切義利，發心希求，非無所緣，是故發心以大菩提及諸有情一切義利為所緣境。**

寅四、功德

**又諸菩薩最初發心，能攝一切菩提分法殊勝善根為上首故，是善、極善，是賢、極賢，是妙、極妙，能違一切有情處所三業惡行功德相應。**

　　殊勝善根為上首故等者：增上義是根義。能除雜染及證清淨，是名善根。此復有五，謂信、勤、念、定、慧。超餘一切聲聞、獨覺，名為殊勝。性多攝受善法朋侶，身心澄淨，是名為善。遠離顰蹙，舒顏平視，含笑先言，常為愛語，是名為賢。成就尸羅，是名為妙。如是後後展轉增勝，證得究竟，是名極善、極賢、極妙。如是總顯能違一切有情處所三業惡行功德圓滿，有此發心，即有此功德；有此功德，即能違逆三業惡行令不現行；由是故名功德相應。

寅五、最勝

**又諸菩薩最初發心所起正願，於餘一切希求世間、出世間義妙善正願，最為第一，最為無上。**

　　最為第一最為無上者：共諸世間善圓滿故，名最第一。於所知障得清淨故，名最無上。如攝異門分釋應知。（陵本八十三卷四頁6285）

丑二、結顯略義

**如是應知最初發心有五種相。一者、自性，二者、行相，三者、所緣，四者、功德，五者、最勝。**

子二、明業2　丑一、別辨四義4　寅一、是趣入攝

**又諸菩薩初發心已，即名趣入無上菩提，預在大乘諸菩薩數。此據世俗言說道理，是故發心趣入所攝。**

　　預在大乘諸菩薩數等者：謂初發心，即名趣入；墮在大乘名數，然非真實諸菩薩攝。如發心時，起增上意，發誓願言：我如是名，從今日始，發阿耨多羅三藐三菩提心，乃至我是菩薩；第二、第三亦復如是。由是宣說此據世俗言說道理。

寅二、菩提根本

**又諸菩薩要發心已，方能漸次速證無上正等菩提，非未發心，是故發心能為無上菩提根本。**

寅三、大悲等流

**又諸菩薩悲愍一切有苦眾生，為欲濟拔，發菩提心，是故發心是悲等流。**

　　一切有苦眾生者：此約勝義，說諸三界有情皆有生死可得，是名有苦，為諸行苦所隨逐故。

寅四、學所依止

**又諸菩薩以初發心為所依止、為建立故，普於一切菩提分法及作一切有情義利菩薩學中皆能修學，是故發心是諸菩薩學所依止。**

　　為所依止為建立者：如說大種，於所造色為五種因，謂生、依、立、持、養。云何依因？謂由造色生已，不離大種處而轉故。云何立因？謂由大種損益，彼同安危故。今初發心，望菩薩學為所依止及為建立，義亦如是。謂菩薩學不離發心而修學故，名所依止。及由發心捨與不捨，菩薩學損減、增上，名為建立。

丑二、結顯略義

**如是應知最初發心是趣入攝、菩提根本、大悲等流、學所依止。**

子三、辨類2　丑一、具明二種2　寅一、出其差別2　卯一、總舉2　辰一、標名

**又諸菩薩最初發心略有二種。一者、永出，二、不永出。**

　　永出不永出者：謂此發心不墮世間，求出世間，故名為出。自發心已，究竟不捨，名為永出。與此相違，名不永出。

辰二、釋義

**言永出者，謂發心已畢竟隨轉，無復退還。不永出者，謂發心已不極隨轉，而復退還。**

　　隨轉退還者：謂所發心最初剎那，名之為轉。相續剎那無變異故，名為隨轉。若發心已，還復棄捨，名為退還，退墮法故。

卯二、別廣2　辰一、標名

**此發心退復有二種。一者、究竟，二、不究竟。**

辰二、釋義

**究竟退者，謂一退已，不能復發求菩提心。**

　　退已不能復發求菩提心者：謂有聲聞、獨覺決定種性者，雖復發心求大菩提，然定不能當證大果，終當棄捨大菩提心，還於自乘而般涅槃。如是種類，名究竟退。

**不究竟者，謂退已後，數數更發求菩提心。**

　　退已數數更求發菩提心者：謂唯大乘種性補特伽羅，由種性力，若遇勝緣，雖發心退，然能數數更發心故。

寅二、顯緣因力2　卯一、明初發心3　辰一、總標

**當知菩薩最初發心，由四種緣、四因、四力。**

　　四緣四因四力者：建立義是緣義，順益義是因義。如有尋有伺地說。（陵本五卷十二頁368）即於如是諸因緣中，若令發心堅固不動，有勝堪能，不可屈伏，即此因緣轉名為力。

辰二、別釋3　巳一、四緣2　午一、徵

**云何四緣？**

午二、釋4　未一、由見神變

**謂善男子或善女人，若見諸佛及諸菩薩，有不思議甚奇希有神變威力，**

　　有不思議甚奇希有神變威力者：神變有三種，謂神境神變、記說神變、教誡神變。如威力品釋。（陵本三十七卷十九頁3073）如是神變由成所作，名不思議。決擇分說：謂如是如是如來，同界、同智、勢力、勇猛，住無漏界，依此轉依，能作一切有情義利，如是不可思議。（陵本七十四卷十頁5704）依定自在，隨其所欲一切事成，勝於其餘、勝諸世間同意所許，故名甚奇希有。

**或從可信聞如是事。既見聞已，便作是念：無上菩提具大威德，令安住者及修行者，成就如是所見所聞不可思議神變威力。**

　　令安住者及修行者者：此說諸佛得定自在。心調柔故，名安住者。善修心故，名修行者。

**由此見聞增上力故，於大菩提深生信解，因斯發起大菩提心。是名第一初發心緣。**

未二、由聞說法

**或有一類，雖不見聞如前所說神變威力，而聞宣說依於無上正等菩提微妙正法菩薩藏教，**

　　微妙正法菩薩藏教者：謂於十二分教中方廣一分，唯菩薩藏。即於是中，宣說一切諸菩薩道，為令修證阿耨多羅三藐三菩提、十力、無畏、無障智等一切功德，是名無上菩提微妙正法。

**聞已深信；**

　　聞已深信者：謂諸菩薩具多勝解，於真實義勝解依處，具足成就淨信為先決定喜樂。如力種性品說。（陵本三十八卷七頁3118）

**由聞正法及與深信增上力故，於如來智深生信解，為得如來微妙智故，發菩提心。是名第二初發心緣。**

未三、由住持法

**或有一類，雖不聽聞如上正法，而見一切菩薩藏法將欲滅沒。**

　　見一切菩薩藏法將欲滅沒者：謂十二分教方廣一分，及所餘分菩薩藏攝者，是名一切菩薩藏法。若諸有情世間由見濁故，有情多分造立眾多像似正法，虛妄推求邪法邪義，故說正法將欲滅沒。

**見是事已，便作是念：菩薩藏法久住於世，能滅無量眾生大苦，我應住持菩薩藏法，發菩提心，為滅無量眾生大苦。**

　　能滅無量眾生大苦者：謂如能斷金剛般若經說：若胎生、若卵生、若濕生、若化生、若有色、若無色、若有想、若無想、若非有想非無想，如是一切，我皆令入無餘涅槃而滅度之。此說菩薩要依菩薩藏法，得微妙智，方能成辦如是不思議事，是故說言能滅無量眾生大苦。

**由為護持菩薩藏法增上力故，於如來智深生信解，為得如來微妙智故，發菩提心。是名第三初發心緣。**

未四、由見難得

**或有一類，雖不觀見正法欲滅，而於末劫、末世、末時，**

　　末劫末世末時者：謂於爾時正法欲隱，是名末時。於是時中，為顯諸行生滅三世差別，是名末世。若復為顯彼時久遠，假設譬喻計算數量差別，是名末劫。當知此中，時是總稱，世是其位，劫是其數，如是差別。

**見諸濁惡眾生身心，**

　　諸濁惡者：略有五種。一者、壽濁，二者、有情濁，三者、煩惱濁，四者、見濁，五者、劫濁。如菩提分品釋。（陵本四十四卷十八頁3599）於爾所時，一切有情多造惡業，多受惡果，故名為惡。

**十隨煩惱之所惱亂。**

　　十隨煩惱之所惱亂者：謂諸眾生身心為隨煩惱之所惱亂有其十相，非謂十種隨煩惱也。又復隨煩惱名，通說一切本、隨煩惱。集論中說：謂所有諸煩惱，皆是隨煩惱。（集論四卷十二頁31,677b）又煩惱差別有其多種，倒染心故，名隨煩惱。如有尋有伺地釋。（陵本八卷六頁564）

**謂多愚癡、多無慚愧、多諸慳嫉、多諸憂苦、多諸麤重、多諸煩惱、多諸惡行、多諸放逸、多諸懈怠、多諸不信。**

　　謂多愚癡等者：癡不善根愚所知事，故名愚癡。於所作罪，望己不羞，望他不恥，名無慚愧。於資生具深懷鄙吝，故名為慳。心懷染汙，不喜他榮，故名為嫉。由可愛事若變壞時，內懷冤結，故名為憂。因此拊膺，故名為苦。身心剛彊，不安隱性、無堪能性，故名麤重。此有十八品類差別，如決擇分說。（陵本五十九卷二頁4787）能令身心不寂靜轉，故名煩惱。由非法行、不平等行現在前故，故名惡行。不修諸善，不護諸惡，故名放逸。耽著睡眠，偃臥為樂，晝夜唐捐，捨眾善品，故名懈怠。於佛法僧心不清淨，於四聖諦生不順解，故名不信。

**見是事已，便作是念：大濁惡世，於今正起諸隨煩惱所惱亂時，能發下劣聲聞、獨覺菩提心者，尚難可得，況於無上正等菩提能發心者。我當應發大菩提心，令此惡世無量有情，隨學於我起菩提願。由見末劫難得發心增上力故，於大菩提深生信解，因斯發起大菩提心。是名第四初發心緣。**

巳二、四因2　午一、徵

**云何四因？**

午二、釋2　未一、略標

**謂諸菩薩種性具足，是名第一初發心因。又諸菩薩賴佛菩薩善友攝受，是名第二初發心因。又諸菩薩於諸眾生多起悲心，是名第三初發心因。又諸菩薩於極長時種種猛利無間無闕生死大苦難行苦行無有怯畏，是名第四初發心因。**

未二、別辨4　申一、種性具足

**若諸菩薩六處殊勝，從無始世展轉傳來，法爾所得，當知是名種性具足。**

申二、善友攝受2　酉一、總標

**由四種相，當知菩薩善友具足。**

酉二、別釋4　戌一、第一善友具足

**謂諸菩薩所遇善友，性不愚鈍，聰明黠慧，不墮惡見，是名第一善友具足。**

　　性不愚鈍等者：不愚諸法，性是利根，名不愚鈍。由與俱生、引發二慧相應，名為聰明。了知諸法自相及分別體，是名黠慧。於實無事，不如一類起增益執；於實有事，不如一類起損減執；是名不墮惡見。

戌二、第二善友具足

**又諸菩薩所遇善友，終不教人行於放逸，亦不授與諸放逸具，是名第二善友具足。**

　　終不教人行於放逸等者：謂如諸受欲者，樂受諸欲而無喜足，名行放逸。精妙飲食及餘資身眾具，名放逸具。

戌三、第三善友具足

**又諸菩薩所遇善友，終不教人行於惡行，亦不授與諸惡行具，是名第三善友具足。**

　　終不教人行於惡行等者：墮惡趣行，名為惡行。毒、火、刀、酒等物，名惡行具。

戌四、第四善友具足

**又諸菩薩所遇善友，終不勸捨增上信、欲、受學、精進、方便功德，而復勸修下劣信、欲、受學、精進、方便功德。所謂終不勸捨大乘，勸修二乘；勸捨修慧，勸修思慧；勸捨思慧，勸修聞慧；勸捨聞慧，勸修福業；勸捨尸羅，勸修惠**[^21]**施。終不勸捨如是等類增上功德，而復勸修如是等類下劣功德，是名第四善友具足。**

　　終不勸捨增上信欲受學精進方便功德等者：此中信、欲、精進、方便，即四瑜伽。如聲聞地釋。（陵本二十八卷九頁2354）受學，謂於一切所應學處。望義差別，或說增上，或說下劣，隨應當知。

申三、多起悲心2　酉一、總標

**由四因緣，當知菩薩於諸眾生多起悲心。**

酉二、別釋2　戌一、由見眾苦

**謂諸菩薩，雖有十方無量無邊無苦世界，而生有苦諸世界中。**

　　於諸眾生多起悲心者：此說菩薩於諸有苦眾生，多分能起拔苦增上意樂故。

**於中恆有眾苦可得，非無眾苦。**

　　於中恆有眾苦可得者：謂有八苦，名為眾苦。即生苦、老苦、病苦、死苦、怨憎會苦、愛別離苦、求不得苦、五取蘊苦。如決擇分釋。（陵本六十一卷十四頁4933）

**或時見他隨遭一苦觸對逼切，**

　　隨遭一苦者：謂於八苦中除生死苦、五取蘊苦，所餘隨一故。

**或時見自隨遭一苦觸對逼切，或見自他隨遭一苦觸對逼切，或見二種俱遭長時種種猛利無間大苦觸對逼切。**

　　或見二種俱遭大苦者：見自及他，名見二種。於八苦中，生、死二苦，名為大苦。五取蘊苦，亦名大苦，諸苦器故，行苦性故。如是大苦，無始流轉，故名長時。遍五趣有，故名種種。馳趣無礙，故名猛利。流轉相續，故名無間。

戌二、由性仁賢

**然此菩薩依自種性，性自仁賢。**

　　性自仁賢者：不以刀杖手塊等事惱害有情，於諸眾生性常慈愛，是名為仁。遠離顰蹙等，是名為賢。

**依四境處，雖不串習，而能發起下中上悲，無有斷絕。**

　　依四境處者：謂如前說，見他、見自、或見自他、或見二種所遭苦事，能為所緣，生起悲心，故名境處。

申四、無諸怯畏2　酉一、總標

**由四因緣，當知菩薩於諸眾生先起悲心，於極長時種種猛利無間無闕生死大苦**

　　於極長時種種猛利無間無闕生死大苦者：此中無闕，謂諸菩薩依受生願，往生隨順饒益有情諸善趣中，下從欲界人中，上至色究竟天遍受生故。

**難行苦行尚無怯畏，何況小苦。**

　　難行苦行者：謂諸菩薩波羅蜜多及四攝事，各有三種難行之相，是名難行，如下廣釋。又諸菩薩為求菩提，心能忍受一切事苦。此有八別，一、依止處苦，二、世法處苦，三、威儀處苦，四、攝法處苦，五、乞行處苦，六、勤劬處苦，七、利他處苦，八、所作處苦。如忍品釋。（陵本四十二卷八頁3440）

酉二、別釋4　戌一、第一因緣

**謂諸菩薩性自勇健，堪忍有力，當知是名第一因緣。**

　　性自勇健堪忍有力者：於難行事勇決樂為，不生懈怠，是名勇健。眾苦現前，思擇忍受，是名堪忍。心無怯弱，亦無畏憚，故名有力。

戌二、第二因緣

**又諸菩薩性自聰敏，能正思惟，具思擇力，當知是名第二因緣。**

　　性自聰敏等者：成俱生慧，名性聰敏。能入一切明處境界，是名能正思惟。遍於彼彼離放逸處有力思擇，是名具思擇力。

戌三、第三因緣

**又諸菩薩能於無上正等菩提成就上品清淨信解，當知是名第三因緣。**

　　能於無上正等菩提成就上品清淨信解者：謂於無上正等菩提所應得義，成就淨信，具多勝解，謂我堪任定當能得故。如力種性品說。（陵本三十八卷七頁3119）

戌四、第四因緣

**又諸菩薩於諸眾生成就上品深心悲愍，當知是名第四因緣。**

　　於諸眾生成就上品深心悲愍者：謂若見聞有苦眾生，為種種苦之所逼惱，起大悲心，於彼眾生隨能隨力方便拔濟，令離眾苦故。

巳三、四力2　午一、徵列

**云何四力？一者、自力，二者、他力，三者、因力，四者、加行力。**

　　自力他力因力加行力者：如四緣中除第一、二，及四因中除其第二，所餘緣因皆自力攝；即彼所除是他力攝。夙習相應，是名因力。現法修習，是加行力。

午二、隨釋4　未一、第一初發心力

**謂諸菩薩由自功力，能於無上正等菩提深生愛樂，是名第一**[^22]**初發心力。**

未二、第二初發心力

**又諸菩薩由他功力，能於無上正等菩提深生愛樂，是名第二初發心力。**

未三、第三初發心力

**又諸菩薩宿習大乘相應善法，今暫得見諸佛菩薩，或暫得聞稱揚讚美，即能速疾發菩提心，況覩神力、聞其正法，是名第三初發心力。**

未四、第四初發心力

**又諸菩薩於現法中，親近善士，聽聞正法，諦思惟等，**

　　親近善士聽聞正法諦思惟等者：善士即善友之異名。云何善友？云何親近？如供養親近無量品釋。（陵本四十四卷六頁3560）聽聞正法，諦思惟等，如力種性品釋。（陵本三十八卷十五頁3144）此中等言，等取於法正修應知。

**長時修習種種善法，由此加行發菩提心，是名第四初發心力。**

　　長時修習種種善法者：謂由身語意積集諸善，有多差別，故名種種。如戒品釋。（陵本四十卷三頁3242）

辰三、料簡2　巳一、無動

**若諸菩薩依上總別四緣、四因，或由自力、或由因力、或總二力而發心者，當知此心堅固無動。**

　　依上總別四緣四因乃至堅固無動者：謂發心時，四緣、四因，總略宣說，唯有爾所，是名為總。差別宣說，隨一所顯，是名為別。堅謂堅牢，不可摧伏故。固謂深固，不可傾拔故。言無動者，定趣大菩提故。

巳二、有動

**或由他力、或加行力、或總二力而發心者，當知此心不堅不固，亦非無動。**

卯二、令發心退4　辰一、標

**有四因緣能令菩薩退菩提心。**

辰二、徵

**何等為四？**

辰三、列

**一、種姓不具；二、惡友所攝；三、於諸眾生悲心微薄；四、於極長時種種猛利無間無闕生死大苦難行苦行，其心極生怯畏驚怖。**

辰四、例

**如是四種心退因緣，與上發心四因相違，廣辯其相，如前應知。**

丑二、廣不退相5　寅一、由不共2　卯一、略標列

**最初發心堅固菩薩，略有二種不共世間甚希奇法。**

　　不共世間甚希奇法者：謂諸菩薩甚希奇法，不與一切餘有情共，是名不共世間。

**何等為二？一者、攝諸眾生皆為眷屬，**

　　攝諸眾生皆為眷屬者：此說菩薩頓普攝受。謂初發心，攝受一切諸有情界皆為眷屬故。如攝受品釋。（陵本四十八卷二十六頁3897）

**二者、攝眷屬過所不能染。**

卯二、隨難釋

**攝眷屬過有其二種。謂於眷屬饒益損減、染汙違順。如是二事，菩薩皆無。**

　　謂於眷屬饒益損減等者：由諸菩薩得清淨忍，於諸眾生恆常現前欲作饒益先後無異，非一益已損而不益。他則不爾，雖於眷屬或時饒益，或復損減，是名第一攝眷屬過。又若菩薩如法御眾，方便饒益，以無染心先與依止，以憐愍心現作饒益，不於徒眾或順、或違起染汙心，或益不益。他則不爾，非於一切眷屬起利益俱平等之心，故於一切違順非不令有染汙，是名第二攝眷屬過。

寅二、由意樂2　卯一、標列

**最初發心堅固菩薩，於諸眾生發起二種善勝意樂。**

　　二種善勝意樂者：七相憐愍，名善意樂。即此增上有十五種，名勝意樂。如增上意樂品說。（陵本四十七卷九頁3760）今於此中唯說二種，略攝彼相應知。

**一者、利益意樂，二者、安樂意樂。**

卯二、隨釋

**利益意樂者，謂欲從彼諸不善處，拔濟眾生，安置善處。安樂意樂者，謂於貧匱無依無怙諸眾生所，離染汙心，欲與種種饒益樂具。**

　　利益意樂安樂意樂等者：利益安樂有多種類，如自他利品釋。（陵本三十五卷十八頁2888）此中安置善處，唯說利益種類無有罪相。及於貧匱無依無怙，唯說安樂種類苦對治樂。言貧匱者，謂無資具。言無依者，謂無眷屬。言無怙者，謂無救護。菩薩於此有苦諸眾生所，能正施與資身眾具而作饒益，令息眾苦，是名樂具。

寅三、由加行2　卯一、標列

**最初發心堅固菩薩，有二加行。一、意樂加行，二、正行加行。**

卯二、隨釋

**意樂加行者，謂即利益安樂意樂日夜增長。正行加行者，謂於日夜能自成熟佛法加行，及於眾生隨能隨力，依前所說意樂加行，起與利益安樂加行。**

　　能自成熟佛法加行者：謂於六波羅蜜多，於福德、智慧資糧，於一切菩提分法，精勤修學，是名加行。此加行滿，無間能證煩惱障斷、所知障斷，是名成熟。此有三喻，如成熟品說。（陵本三十七卷十九頁3075）

寅四、由善法2　卯一、出種類2　辰一、舉增長門

**最初發心堅固菩薩，有二增長大善法門。一者、自利加行，能證無上正等菩提；二者、利他加行，能脫一切有情眾苦。**

　　增長大善法門者：謂於無上菩提所攝一切善法，名大善法。由自、他利二種加行，能令善法增長廣大，故名為門。由令趣入，是門義故。

辰二、例餘二種

**如二增長大善法門，如是二種大善法聚、二種無量大善法藏，當知亦爾。**

　　大善法聚及大善法藏者：積聚資糧義，是此聚義。攝受所學義，是此藏義。

卯二、顯殊勝2　辰一、標列

**最初發心堅固菩薩，由初發心求菩提故，所攝善法，比餘一切所攝善法，有二種勝。一者、因勝，二者、果勝。**

辰二、釋成

**謂諸菩薩所攝善法，皆是無上正等菩提能證因故，所證無上正等菩提是此果故，比餘一切聲聞、獨覺所攝善法尚為殊勝，何況比餘一切有情所攝善法。是故菩薩所攝善法，比餘一切所攝善法，因果俱勝。**

　　因勝果勝者：善法即因，由能證故。善法圓滿，轉名為果，是所證故。當知因果，唯假施設，由此宣說有二種勝。

寅五、由勝利2　卯一、總標列

**最初發心堅固菩薩，略有二種發心勝利。一者、初發菩提心已，即是眾生尊重福田，一切眾生皆應供養；**

　　即是眾生尊重福田者：謂諸眾生於此菩薩宜應尊重，生最勝福故。

**亦作一切眾生父母。**

　　亦作一切眾生父母者：由彼菩薩於諸有情深心發起一子愛俱平等之心，依此義說亦作一切眾生父母。

**二者、初發菩提心已，即能攝受無惱害福。**

卯二、隨難釋2　辰一、辨8　巳一、守護無害

**由此菩薩成就如是無惱害福，得倍輪王護所守護；由得如是護所護故，若寢、若寤、若迷悶等，一切魍魎、藥叉、宅神、人非人等不能嬈害。**

　　得倍輪王護所守護者：由於輪王生於人中，福德最勝，由如是福所攝持故，得輪王護之所守護。如是守護唯輪王有，名輪王護。菩薩發心，世所珍敬，為諸天人尊重讚歎，故能成就無惱害福。倍勝輪王所得守護，是故說言倍輪王護。

巳二、不感病苦

**又此菩薩轉受餘生，由如是福所攝持故，少病、無病，不為長時重病所觸。**

　　少病無病不為長時重病所觸者：此說發心菩薩，法爾感得大力具足，有大堪能故。

巳三、無不堪任

**於諸眾生所作義利，能以身語勇猛而作。常為眾生宣說正法，身無極倦，念無忘失，心無勞損。**

巳四、麤重輕微

**菩薩本性住種性時，一切麤重性自微薄；既發心已，所有麤重轉復輕微。謂身麤重及心麤重。**

　　謂身麤重及心麤重者：謂無堪能不調柔相，是麤重相。此復有五，一、沈重相，二、剛彊相，三、障礙相，四、怯劣相，五、不自在轉無堪能相。如決擇分說。（陵本六十四卷十六頁5133）此中麤重，謂彼種子。身無堪任不調柔性，名身麤重；心無堪任不調柔性，名心麤重。

巳五、呪句有驗

**若餘眾生為欲息滅疾疫災橫，所用無驗呪句、明句，菩薩用之尚令有驗，何況驗者。**

　　呪句明句者：謂餘眾生所用除災章句，有此二別。簡非菩薩，名餘眾生。持誦諸呪，是呪句攝。持吠陀論，是明句攝。發心菩薩用此章句，悉令神驗，無不驗者。菩提分品中說：謂諸菩薩獲得如是等持自在，由此自在加被能除有情災患諸呪章句，令彼章句悉皆神驗，乃至廣說。（陵本四十五卷十五頁3652）由此應知，諸呪章句唯是世間工巧明攝，是故此中說餘眾生。

巳六、伏遣隨惑

**成就增上柔和忍辱，能忍他惱，不惱於他；見他相惱，深生悲愍**[^23]**。**

　　成就增上柔和忍辱等者：成就六種可愛樂法，易可共住，性不惱他，常令歡喜，是名柔和。遍於怨、親、等諸有情所，堪忍怨害，是名忍辱。

**忿、嫉、諂等諸隨煩惱，皆能摧伏，令勢微薄；或暫現行，速能除遣。**

　　忿嫉諂等諸隨煩惱等者：此約煩惱品類，名隨煩惱。忿、嫉是瞋品類。諂是邪見品類。等者，等取覆、惱、憍、害，隨其所應品類應知。約彼種子，說能摧伏。約彼現行，說能除遣。由諸菩薩成就柔和，性不惱他，能正對治忿、嫉、覆、惱等隨煩惱。又由成就忍辱，能忍他惱；依思擇力，能正對治諂隨煩惱；由生悲愍，能正對治害隨煩惱；依此故說能伏、能遣。攝事分說：若瞋恚纏，能令面貌慘裂憤發，說名為忿。心不正直、不明、不顯，解行邪曲，故名為諂。隱藏眾惡，故名為覆。心懷染汙，不喜他榮，故名為嫉。（陵本八十九卷七頁6738）逼惱有情，無悲、無愍、無哀、無憐、無惻，是名為害。如顯揚說。（顯揚論一卷八頁31,482b）

巳七、現住安樂

**隨所居止國土城邑，於中所有恐怖、鬥諍、饑饉過失，非人所作疾疫災橫，未起不起，設起尋滅。**

　　恐怖鬥諍饑饉及諸疾疫災橫未起不起等者：此說菩薩與他增上果。有尋有伺地說：猶如如來所住國邑，必無疾疫災橫等起。佛神力故，無量眾生無疾、無疫、無有災橫，得安樂住。（陵本九卷三頁645）此中道理，當知亦爾。

巳八、厭苦生悲

**又此最初發心菩薩，或於一時生極惡趣那落迦中，多分於此那落迦趣速得解脫。受小苦受，生大厭離；於彼受苦諸眾生等，起大悲心。**

　　生極惡趣乃至起大悲心者：此所說相，種性位中，未為諸隨煩惱所染汙時，尚得相應，何況發心。

辰二、結

**如是一切皆因攝受無惱害福。最初發心堅固菩薩，由能攝受無惱害福，便得領受如是等類眾多勝利。**

**本地分中菩薩地初持瑜伽處自他利品第三之一**

癸三、覺分持2　子一、結前生後

**如是菩薩既發心已，云何修行諸菩薩行？**

子二、攝舉綱要2　丑一、總標

**略說菩薩若所學處、若如是學、若能修學。**

　　若所學處等者：所應學處，名所學處。如是應學，名如是學。精勤修學，名能修學。下自文中正廣宣說，如次應知。

**如是一切總攝為一，名菩薩行。**

丑二、別廣3　寅一、所學處2　卯一、標

**是諸菩薩於何處學？謂七處學。**

卯二、列2　辰一、嗢柁南

**云何七處？嗢柁南曰：**

　**自他利實義　威力熟有情　成熟自佛法　第七菩提處**

辰二、長行2　巳一、標名

**一、自利處，二、利他處，三、真實義處，四、威力處，五、成熟有情處，六、成熟自佛法處，七、無上正等菩提處。**

巳二、釋義5　午一、自利利他處（即自他利品）4　未一、徵

**云何自利利他處？**

未二、列

**謂自利利他略有十種。一、純自利利他，二、共自利利他，三、利益種類自利利他，四、安樂種類自利利他，五、因攝自利利他，六、果攝自利利他，七、此世自利利他，八、他世自利利他，九、畢竟自利利他，十、不畢竟自利利他。**

未三、釋6　申一、純共自利利他2　酉一、徵

**云何菩薩純共自利利他？**

酉二、釋2　戌一、略標所應

**謂諸菩薩，於純自利利他應知應斷，違越不順菩薩儀故。於其所餘應勤修學，不越隨順菩薩儀故。**

　　違越不順菩薩儀故者：菩薩所受三種淨戒，謂律儀戒、攝善法戒、饒益有情戒。如是一切，名菩薩儀。障礙不行，是名違越。顛倒而取，是名不順。

戌二、廣列種類4　亥一、純自利2　天一、列種種5　地一、貪慳財法

**此中菩薩於純自利應知應斷者，謂為己**[^24]**樂，求財受用；或為吝法，於佛菩薩所說教法追訪受持。**

地二、希求染有

**或為生天受天快樂，受持禁戒，發勤精進修習定慧；或求世間有染果報，為世財食，恭敬供養諸佛制多。**

地三、貪得利養

**或貪利養，為利養故，自說種種無有義利不實功德，誑惑於他，招集利養。**

地四、貪他供事

**或欲貪他作己**[^25]**僮僕，為驅使故，非法攝眾，不如正法。矯設方便拔濟有情，令於他所免為僮僕，還自攝受為己僮僕；拔濟有情令脫繫縛，還自拘執成己事業；拔濟有情，令於他所解脫種種治罰怖畏，還自懾**[^26]**伏令懼於己。**

地五、貪著定樂

**若諸菩薩耽著諸定現法樂住，棄捨思惟利眾生事。**

　　耽著諸定現法樂住等者：謂不攝受下地白法，由悲願力還生欲界故。

天二、結所應

**當知此等名純自利。菩薩於是純自利行應知應斷。**

亥二、自利共他3　天一、略舉事

**若諸菩薩或悲為首，或為迴向無上菩提，及為生天，於一切時修施、忍等，當知是名自利共他。**

　　及為生天者：為化彼天而受生故。此有多別，如住品說。

天二、翻前相

**又除如前所說諸相，其餘一切與彼相違所有自利諸菩薩行，當知皆名自利共他。**

天三、結所應

**菩薩於此應勤修學。**

亥三、純利他2　天一、列種種5　地一、邪見行施

**此中菩薩於純利他應知應斷者，謂以邪見修行施等。**

　　謂以邪見修行施等者：於施、戒、修諸福業事執為最勝，心為邪見之所覆蔽，此不自利，唯說施等名純利他。

地二、壞戒說法

**以無因見及無果見，毀犯尸羅，遠離正行，為他說法。**

　　以無因見及無果見等者：謂若毀犯尸羅，遠離正行，此不自利。為他說法，名純利他。聞所成地說：自不住律儀，而能為他宣說正法，即此類是。

地三、捨色生欲

**若諸菩薩於諸靜慮善巧迴轉，已超下地，而更攝受下地白法。謂彼已能安住靜慮，由悲願力捨諸靜慮，隨其所樂還生欲界。**

地四、現變化事

**又諸菩薩已得自在，於十方界種種變化，作諸眾生種種義利。**

地五、作諸佛事

**又諸牟尼自事已辦，依止如來力、無畏等所有一切不共佛法，遍於十方無量眾生，能作無量大利益事。**

天二、結所應2　地一、應知斷

**當知此等名純利他。如是所說純利他行，菩薩於前所說二種應知應斷。**

地二、應修學

**於餘所說純利他行，多應修學。**

亥四、利他共自2　天一、隨應翻前

**又除如前所說諸相，其餘一切與彼相違所有利他諸菩薩行，當知皆名利他共自。**

天二、結所應學

**菩薩於此應勤修學。**

申二、利益種類自利利他3　酉一、徵

**云何菩薩利益種類自利利他？**

酉二、列

**略說應知有五種相。一、無罪相，二、攝受相，三、此世相，四、他世相，五、寂滅相。**

酉三、釋4　戌一、無罪相

**若諸菩薩所有自能若少若多攝受善法、增長善法；或復令他若少若多攝受善法、增長善法，勸勉**[^27]**、調伏、安置、建立；是名菩薩利益種類自利利他無有罪相。**

　　勸勉調伏安置建立者：攝事品說：謂諸菩薩，不信有情，於信圓滿殷勤勸導，乃至建立；犯戒有情，於戒圓滿殷勤勸導，乃至建立；惡慧有情，於慧圓滿殷勤勸導，乃至建立；慳吝有情，於捨圓滿殷勤勸導，乃至建立。（陵本四十三卷十五頁3525）其義應知。勸導讚勵，是名勸勉。訶責治罰，是名調伏。令出不善，安置善處，是名安置。令種善根，是名建立。

戌二、攝受相

**若諸菩薩能引所有若自若他無染汙樂、或眾具樂、或住定樂，是名菩薩利益種類自利利他能攝受相。**

戌三、此他世相2　亥一、廣辨2　天一、四句差別2　地一、辨

**若諸菩薩自利利他，或有此世能為利益，非於他世；或有他世能為利益，非於此世；或有此世及於他世俱為利益；或有此世及於他世俱非利益。**

地二、配

**如是四種自利利他，於四法受，隨其次第，如應當知。**

　　於四法受隨其次第如應當知者：自利利他及與法受四句分別，說有四種，前後配屬，如文易知，由是說言隨其次第。然非菩薩具此一切，是故說言如應當知。由諸菩薩自利利他，不應說有第四句故。

天二、釋四法受

**云何名為四種法受？或有法受，現在受樂，於當來世受苦異熟；或有法受，現在受苦，於當來世受樂異熟；或有法受，現在受樂，於當來世受樂異熟；或有法受，現在受苦，於當來世受苦異熟。此四廣辯，如經應知。**

亥二、總結

**是名菩薩利益種類自利利他此他世相。**

戌四、寂滅相2　亥一、略辨相

**若諸菩薩所有涅槃，及得涅槃世出世間涅槃分法，是名菩薩利益種類自利利他寂滅略相。**

亥二、顯最勝

**當知此相望餘一切，無上最勝。**

申三、安樂種類自利利他4　酉一、徵起

**云何菩薩安樂種類自利利他？**

酉二、標列

**略說應知五樂所攝。何等五樂？一者、因樂，二者、受樂，三者、苦對治樂，四者、受斷樂，五者、無惱害樂。**

酉三、隨釋3　戌一、出五體性5　亥一、因樂

**言因樂者，謂二樂品諸根境界，若此為因順樂受觸，若諸所有現法當來可愛果業，如是一切總攝為一，名為因樂。除此更無若過若增。**

　　謂二樂品諸根境界等者：人天二趣諸根境界，樂異熟攝，名二樂品。順樂受觸，依二樂品諸根境界而生，名此為因。又若有業能感現法當來可愛異熟，是名現法當來可愛果業。

亥二、受樂2　天一、明自性

**言受樂者，謂待苦息，由前所說因樂所攝三因緣故，有能攝益身心受生，名為受樂。**

　　因樂所攝三因緣故者：即前所說諸根境界、順樂受觸、可愛果業，名三因緣。

天二、明差別2　地一、二種2　玄一、標

**略說此樂復有二種。一者、有漏，二者、無漏。**

玄二、釋

**無漏樂者，學無學樂。有漏樂者，欲、色、無色三界繫樂。**

地二、六種2　玄一、標

**又此一切三界繫樂，隨其所應六處別故，有其六種。謂眼觸所生，乃至意觸所生。**

玄二、攝2　黃一、標

**如是六種復攝為二。一者、身樂，二者、心樂。**

黃二、釋

**五識相應，名為身樂；意識相應，名為心樂。**

亥三、苦對治樂

**苦**[^28]**對治樂者，謂因寒熱饑渴等事，生起非一眾多品類種種苦受，由能對治息除寒熱饑渴等苦，即於如是苦息滅時，生起樂覺，是則名為苦對治樂。**

　　由能對治息除寒熱饑渴等苦者：聲聞地說：食能對治諸饑渴苦；衣能對治諸寒熱苦；臥具能治諸勞睡苦，及能對治經行住苦；病緣醫藥能治病苦。（陵本三十三卷五頁2683）其類應知。

亥四、受斷樂

**滅想受定，名受斷樂。**

亥五、無惱害樂2　天一、標列

**無惱害樂，應知略說復有四種。一、出離樂，二、遠離樂，三、寂靜樂，四、三菩提樂。**

天二、隨釋4　地一、出離樂

**正信捨家，趣於非家，解脫樊**[^29]**籠居家迫迮種種大苦，名出離樂。**

　　種種大苦者：謂若居家，攝受妻子、眷屬、財穀、珍寶，名種種苦。由是不能勤修正行，出離生死，名為大苦。

地二、遠離樂

**斷除諸欲惡不善法，證初靜慮離生喜樂，名遠離樂。**

地三、寂靜樂

**第二靜慮已上諸定，尋伺止息，名寂靜樂。**

地四、菩提樂

**一切煩惱畢竟離繫，於所知事如實等覺，此樂名為三菩提樂。**

　　此樂名為三菩提樂者：聲聞、獨覺及大菩提，名三菩提應知。

戌二、釋得樂名5　亥一、因樂

**此中因樂，是樂因故，說名為樂，非自性故。**

亥二、受樂

**此中受樂，樂自性故，說名為樂，非樂因故。**

亥三、苦對治樂

**苦對治樂，息眾苦故、遣眾苦故，說名為樂，非樂因故、非自性故。**

亥四、受斷樂

**其受斷樂，非樂因故、非自性故，亦非息**[^30]**遣種種苦故，說名為樂。然依勝義，諸所有受皆悉是苦，住滅定時，此勝義苦暫時寂靜，故名為樂。**

亥五、無惱害樂2　天一、三菩提樂

**無惱害樂所攝最後三菩提樂，由當來世此勝義苦永寂滅故，於現法中附在所依諸煩惱品一切麤重永寂滅故，說名為樂。**

　　由當來世此勝義苦永寂滅故等者：依無餘依及有餘依[^31]說二寂滅，如文次第配釋應知。

天二、出離等樂

**諸餘所有無惱害樂，於最後樂能隨順故，是彼分故，能引彼故，當知亦名無惱害樂。**

　　於最後樂能隨順故等者：如次配釋前三種樂應知。

戌三、思擇所應2　亥一、泛明道理2　天一、有無利益別

**此中菩薩念與眾生有利益品所有安樂，終不念與無利益品所有安樂。菩薩於此無利益品所有安樂，以無倒慧如實了知；勸諸眾生令悉捨離，隨力所能方便削奪。**

　　隨力所能方便削奪者：戒品中說：又如菩薩，見有增上增上宰官，上品暴惡，於諸有情無有慈愍，專行逼惱。菩薩見已，起憐愍心，發生利益安樂意樂，隨力所能，若廢、若黜增上等位。又如菩薩，見劫盜賊奪他財物，若僧伽物、窣堵波物，取多物已執為己有，縱情受用。菩薩見已，起憐愍心，於彼有情發生利益安樂意樂，隨力所能，逼而奪取，勿令受用如是財故，當受長夜無義無利。（陵本四十一卷六頁3356）如是等類，其義應知。

天二、憂苦喜樂別3　地一、明與奪

**若苦所隨有利益事，眾生於此雖無樂欲，菩薩依止善權方便，設兼憂苦，應授與之。若樂所隨無利益事，眾生於此雖有樂欲，菩薩依止善權方便，設兼喜樂，應削奪之。**

　　設兼憂苦應授與之者：戒品中說：若諸菩薩安住菩薩淨戒律儀，見諸有情，應以種種辛楚加行、猛利加行而得義利，護其憂惱而不現行，是名有犯，乃至廣說。（陵本四十一卷九頁3370）翻彼應知此所說義。

地二、釋所以

**何以故？當知如是善權方便，與兼憂苦有利益事，奪兼喜樂無利益事，令彼眾生決定於後得安樂故。**

地三、顯義意

**是故菩薩於諸眾生若樂利益，當知義意即樂安樂；於諸眾生若與利益，當知義意即與安樂。所以者何？利益如因，安樂如果。是故當知，於諸眾生若與利益，必與安樂。**

亥二、思擇五樂2　天一、利他攝2　地一、一向授與

**當知所有現法當來可愛果業所攝因樂、苦對治樂，及受斷樂、無惱害樂，菩薩於此不應思量，於諸眾生一向授與，以能饒益及無罪故。**

地二、分別所應2　玄一、不應授與

**於彼受樂及根塵觸所攝因樂，若能生染，若性是染，有罪無益，非所宜者，於諸眾生不應授與。**

玄二、應授與

**若不生染，若性非染，無罪有益，是所宜者，於諸眾生即應授與。**

天二、自利攝

**菩薩於**[^32]**此隨自力能，亦應如是修行受學。**

　　亦應如是修行受學者：攝事品說：謂諸菩薩，若於是義、於是善根勸他受學，即於此義、於此善根或等或增自現受學。乃至廣說。（陵本四十三卷十八頁3535）其義應知。

酉四、總結

**當知是名菩薩利益安樂種類自利利他。除此無有若過若增。**

**瑜伽師地論科句披尋記卷第三十五**

[^1]: 「依止」，大正作「所依止」。

[^2]: 「加」，磧砂作「於」。

[^3]: 「懷」，磧砂作「壞」。

[^4]: 「情」，大正作「請」。

[^5]: 「罔」，磧砂、陵本作「誷」。

[^6]: 「珍」，陵本作「真」。

[^7]: 「罔」，磧砂、陵本作「誷」。

[^8]: 「十五頁」，披尋記原作「十六頁」。

[^9]: 「殺」，磧砂、陵本作「煞」。

[^10]: 「利」，磧砂、大正、陵本作「益」。

[^11]: 「同」，陵本作「向」。

[^12]: 「己」，陵本作「已」。

[^13]: 「殺」，磧砂、陵本作「煞」。

[^14]: 「雖」，大正作「離」。

[^15]: 磧砂無「王」字。

[^16]: 「意地決擇」，披尋記原作「意地」。

[^17]: 披尋記原無此出處。

[^18]: 「一切一切一切種」，磧砂作「一切一切種」。

[^19]: 「相」，磧砂作「初」。

[^20]: 「緣」，磧砂作「發」。

[^21]: 「惠」，大正作「慧」。

[^22]: 「一」，磧砂作「二」。

[^23]: 「愍」，磧砂、大正、陵本作「惱」。

[^24]: 「己」，陵本作「已」。

[^25]: 「己」，陵本作「已」。

[^26]: 「懾」，磧砂、大正、陵本作「攝」。

[^27]: 「勉」，磧砂作「免」。

[^28]: 「苦」，大正作「若」。

[^29]: 「樊」，磧砂、大正、陵本作「煩」。

[^30]: 「息」，磧砂作「自」。

[^31]: 「有餘依」，披尋記原作「有情依」。

[^32]: 「於」，磧砂作「放」。
