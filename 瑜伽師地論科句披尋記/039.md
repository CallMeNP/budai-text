# 瑜伽師地論科句披尋記卷第三十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處施品第九**

辰二、廣2　巳一、六度四攝2　午一、別廣2　未一、六度3　申一、總標

**復次，菩薩次第圓滿六波羅蜜多已，能證無上正等菩提。謂施波羅蜜多、戒波羅蜜多、忍波羅蜜多、精進波羅蜜多、靜慮波羅蜜多、慧波羅蜜多。**

　　次第圓滿六波羅蜜多等者：自下施品乃至菩薩功德品，於菩薩行能修學攝。由此一切，於無上正等菩提能為圓滿勝資糧故。如說三寶是所歸依，受歸依者具四正行，名能歸依。今此亦爾，大菩提果是所修證，趣菩提者菩提資糧，名能修學。

申二、別釋6　酉一、施度（即施品）4　戌一、徵

**云何菩薩施波羅蜜多？**

戌二、列2　亥一、嗢柁南

**嗢柁南曰：**

　**自性一切難　一切門善士　一切種遂求　二世樂清淨**

　**如是九種相　是名略說施**

亥二、長行

**謂九種相施，名為菩薩施波羅蜜多。一、自性施，二、一切施，三、難行施，四、一切門施，五、善士施，六、一切種施，七、遂求施，八、此世他世樂施，九、清淨施。**

戌三、釋3　亥一、自性施3　天一、徵

**云何菩薩自性施？**

天二、釋

**謂諸菩薩於自身財無所顧惜，能施一切所應施物。無貪俱行**[^1]**思，及因此所發能施一切無罪施物身語二業，安住律儀阿笈摩見、定有果見，隨所希求，即以此物而行惠施。**

天三、結

**當知是名菩薩自性施。**

　　云何菩薩自性施等者：聲聞地說：無貪俱行思造作心意業，及此所起身業、語業，捨所施物，是名施相。（陵本二十五卷十六頁2135）今此亦爾，名自性施。然諸菩薩行一切施，如下說言：謂一切者略有二種。一、內所施物，二、外所施物。由於身財無顧惜故，能施如是一切所應施物。又如聲聞地說：如法平等，不以凶暴積集財物而行惠施，以鮮潔物而行惠施，以精妙物而行惠施，以清淨物而行惠施。由此自他俱無有罪。（陵本二十五卷十六頁2136）是名能施無罪施物。今此菩薩以其種種內外施物，於諸眾生定作利益、定作安樂，即便施與，是名能施一切無罪施物。又諸菩薩，若在諸佛聖教出家，終不違越所有學處而行惠施，是名安住律儀阿笈摩見。又諸菩薩，如實了知一切品類所行布施，一切品類施果異熟，深生信解，不由他緣、非他所引而行布施，是名安住定有果見。義如下說。

亥二、一切施2　天一、徵

**云何菩薩一切施？**

天二、釋2　地一、一切所施2　玄一、釋一切2　黃一、標列

**謂一切者略有二種。一、內所施物，二、外所施物。**

黃二、隨釋3　宇一、唯內

**若諸菩薩但捨己**[^2]**身，是名唯施內所施物。**

宇二、內外

**若諸菩薩為愍食吐活命眾生，數數食已，吐所飲食而施與之，是名雜施內外施物。**

宇三、唯外

**若諸菩薩除上所說，施餘一切所應施物，是名唯施外所施物。**

　　施餘一切所應施物者：謂餘有情數物、無情數物無罪攝者，名餘一切所應施。

玄二、辨施相2　黃一、內身2　宇一、標

**又諸菩薩略由二相，以自內身施來求者。**

宇二、釋2　宙一、總施2　洪一、標義

**一、總求身者，以身施彼，隨所欲為，繫屬於彼、隨順於彼。**

洪二、喻合

**譬如有人為衣食故，彊自為他而作僕使。如是菩薩無愛染心，但為速證最勝菩提，但為眾生利益安樂，但為布施波羅蜜多速圓滿故，以身施彼，隨所欲為，繫屬於彼、隨順於彼。**

宙二、別施

**二、別求手、足、頭、目、支節、血、肉、筋、骨乃至髓者，隨其所欲，一切施與。**

黃二、外物2　宇一、標

**又諸菩薩亦由二相，以外施物施諸眾生。**

宇二、列

**一、求受用者，恣彼所須，如其所樂隨意受用。**

　　求受用者恣彼所須等者：謂諸有情求食與食，求飲與飲，求乘與乘，求衣與衣，求莊嚴具施莊嚴具，求諸什物施以什物，求鬘塗香施鬘塗香，求止憩處施止憩處，求諸光明施以光明，如是一切名求受用恣彼所須，有匱乏故。又諸菩薩，他雖不求，自恣求者必有所求，稱須而與，常開求者歡情自取，義如下說，是名如其所樂隨意受用。

**二、求自在者，一切斷心并皆施與。**

　　求自在者一切斷心等者：謂求種種戲樂等具，名求自在，縱任自在是此自在義故。若彼有情，不因施彼多行憍逸惡行，亦不增長諸不善根，是名一切斷心。菩薩為欲令彼眾生，因此所施戲樂等具，攝受饒益，心生淨信，易可化導、易可成熟，隨彼所求悉皆施與。義如下說。

地二、施相差別2　玄一、種種施2　黃一、利益他攝2　宇一、略說3　宙一、標

**又諸菩薩非無差別以一切種一切內外所有施物施諸眾生；是諸菩薩以其種種內外施物，於諸眾生或有施與、或不施與。**

宙二、徵

**云何施與？云何不施？**

宙三、釋2　洪一、不施

**謂諸菩薩，若知種種內外施物，於彼眾生唯令安樂、不作利益，或復於彼不作安樂、不作利益，便不施與。**

洪二、施與

**若知種種內外施物，於彼眾生定作利益、不定安樂，或復於彼定作利益、定作安樂，即便施與。**

　　定作利益不定安樂者：如諸菩薩，於彼眾生與兼憂苦有利益事，於現法中定作利益、不定安樂，然於當來非不安樂。由作利益定作安樂。所以者何？利益如因，安樂如果。義如自他利品中說。（陵本三十五卷二十一頁2897）

宇二、廣辨2　宙一、結前生後

**如是略說菩薩應施不應施已，次當廣辯。**

宙二、辨種種相2　洪一、內身2　荒一、釋2　日一、不應施2　月一、身命攝2　盈一、標

**謂諸菩薩，若有來求共為伴侶，欲作非理逼迫、損害、誑惑於他，便不以身而施於彼，隨所欲為，繫屬於彼、隨順於彼。**

盈二、釋

**由諸菩薩寧於百反、千反、或百千反，捨自身命施諸眾生，終不隨他教命、稱悅彼情，於諸眾生非理逼迫、損害、誑惑。**

　　非理逼迫損害誑惑者：意地中說二十二種發憤，隨其所應，彼攝應知。

月二、身分攝3　盈一、由意樂淨3　昃一、標

**若諸菩薩於所行施意樂清淨，見有無量利眾生事正現在前，設有來求自身支節，不應施與。**

昃二、徵

**何以故？**

昃三、釋2　辰一、簡非

**非彼菩薩於所行施意樂不淨，心生退弱，作是念言：此應可施，此不可施，此應施與，此不應與故。**

辰二、顯正

**彼菩薩為令意樂得清淨故，須捨現前利眾生事，而施身分。由彼意樂已清淨故，不應棄捨正現在前利眾生事，而施身分。**

盈二、由他惱亂2　昃一、舉魔眾天3　辰一、標

**又諸菩薩，若魔眾天懷惱亂心，現前來乞身分支節，不應分碎支節施與。**

辰二、徵

**何以故？**

辰三、釋

**勿彼當獲上品過罪及損害故。**

昃二、例彼所使

**如魔眾天，如是於彼所使眾生，當知亦爾。**

盈三、由他狂亂3　昃一、標

**或有眾生癡狂心亂，來求菩薩身分支節，亦不應碎支節施與。**

昃二、徵

**何以故？**

昃三、釋

**由彼不住自性心故，不為義利而求乞故，其心狂亂不自在故，空有種種浮妄言說，是故不應施彼身分。**

日二、應施與

**除上所說，與上相違，來求菩薩身支節者，隨其所欲應施彼身，隨所欲為，繫屬於彼、隨順於彼，或分支節而施與之。**

荒二、結

**當知是名菩薩於內所可施物，或應施與、或不應與。**

洪二、外物9　荒一、於毒害物2　日一、不應施

**又諸菩薩於外施物，若有眾生來求毒、火、刀、酒等物，或為自害、或為害他，即不應施。**

日二、應施

**若有眾生來求毒、火、刀、酒等物，或自饒益、或饒益他，是即應施。**

荒二、於屬他物2　日一、財穀物

**又諸菩薩，不以屬他非同意物而行惠施。**

日二、有情物

**又諸菩薩，不行媒媾，以他妻妾而行布施。**

荒三、於有蟲物

**又諸菩薩，不以有蟲飲食等物而行惠施。**

荒四、於戲樂物2　日一、別辨相2　月一、戲樂具攝2　盈一、不應施3　昃一、標

**又諸菩薩，若有眾生來求種種能引戲樂、能引無義所施之物，不應施與。**

昃二、徵

**何以故？**

昃三、釋

**若施彼時，雖暫令彼於菩薩所心生歡喜，而復令彼廣作種種不饒益事。謂因施故，令彼多行憍逸惡行，身壞已後墮諸惡趣。**

盈二、應施

**若有種種戲樂等具雖復施與，不令眾生墮諸惡趣，亦不增長諸不善根，菩薩為欲令彼眾生，因此所施戲樂等具，攝受饒益，心生淨信，易可化導、易可成熟，隨彼所求悉皆施與。**

月二、戲樂事攝2　盈一、徵

**是諸菩薩若有來求諸戲樂事，何者應施？何者不施？**

盈二、列4　昃一、捕獵事

**謂諸菩薩終不施人捕獵等法。**

昃二、祠祀事

**又於雜穢諸祠祀中，作大方便多集眾生，損害其命，獲無量罪。於彼祠祀終不自作，亦不教他，亦不於彼諸天寺中殺羊祠祀。**

昃三、害生事2　辰一、求依處

**若有來求或水、或陸無量眾生所依止處，為欲殺害彼生命故，菩薩知已，終不施與。**

辰二、求害具

**若有來求罩**[^3]**羅、罝、弶，為害眾生及為習學，皆不施與。**

昃四、報怨事

**若有怨家來求讎**[^4]**隙，為欲呵罵、縛戮**[^5]**、殺害、奪財、治罰，終不施與。**

　　若有怨家來求讎隙等者：謂於自所攝受有情，若為他怨，有讎隙者於他來求，終不施與故。

日二、舉要義2　月一、不應施

**以要言之，所有一切逼迫**[^6]**、損害他諸有情戲樂等具，有來求者，是諸菩薩皆不施與。**

月二、應施

**若復種種象馬車輿、衣服莊嚴、珍妙飲食、習歌舞等，及諸樂器、塗飾香鬘、珍玩眾具、園林樓觀、舍宅侍女、習學種種工巧業處，如是一切戲樂等具，為欲令其於菩薩所因此發起清淨信心，有來求者悉皆施與。**

荒五、於求飲食2　日一、不施非宜

**又諸菩薩，若有病者來求非量、非宜飲食，亦不施與。**

日二、不施饞嗜

**若有眾生食飽滿已，性多饞嗜，數復來求珍妙飲食，亦不施與。**

荒六、於求自害

**若諸眾生愁憂所逼，求欲殺害毆擊自身，食毒、墜巖、投淵、赴火，皆悉不應施其所欲。**

荒七、於求尊親等2　日一、標不應施

**又諸菩薩，若有來求父母師長，定不應施。**

日二、徵釋所以

**何以故？以諸菩薩於其父母尊重師長乳哺養育微有恩者，於長夜中常思頂戴不生厭倦，恆持自身繫屬隨順，任所屠害、捶縛、貨賣。尚自不敢竊懷施心，何況顯然施來求者。**

　　父母尊重師長等者：此諸有情皆有恩攝。聲聞地說：謂或父母、或乳飲者、或養育者，乃至廣說遭厄難時不相棄者，如是等類名有恩者。（陵本二十五卷十四頁2129）此中尊重師長，即彼教利益者、教安樂者、引利益者、引安樂者，及餘數有恩者，隨應當知。

荒八、於求妻子等2　日一、不施他屬

**又諸菩薩，若作國王，灌頂自在，統領方域。於自國界所有僚**[^7]**庶，終不抑奪取餘妻子而轉施餘。唯持村邑、聚落、川土，或全或分以用布施，而告彼曰：如我恩化，汝亦宜然。**

日二、不施自屬3　月一、不令憂惱

**又諸菩薩，於自妻子、奴婢、僕使、親戚、眷屬，若不先以正言曉喻，令其歡喜，終不彊逼令其憂惱施來求者。**

月二、不與怨暴[^8]

**雖復先以正言曉喻，令其歡喜生樂欲心，而不施與怨家、惡友、藥叉、羅剎凶暴業者。**

月三、不任奴婢

**不以妻子形容軟弱族姓男女，施來求者令作奴婢。**

　　族姓男女者：謂生高族、或生富族種姓男女應知。

荒九、於求王位2　日一、標不施與

**又諸菩薩，若有上品逼惱眾生樂行種種暴惡業者來求王位，終不施與。**

日二、釋所不應

**若彼暴惡補特伽羅先居王位，菩薩有力尚應廢黜，況當施與。**

黃二、自利益攝31　宇一、不侵惱眷屬施

**又諸菩薩，終不侵奪父母、妻子、奴婢、僕使、親戚、眷屬所有財物，持用布施。亦不逼惱父母、妻子、奴婢、僕使、親戚、眷屬，以所施物施來求者。**

宇二、無不淨物施

**又諸菩薩，以其正法、以無卒暴積集財物而行惠施，不以非法、不以卒暴，亦不逼迫損惱於他而行惠施。**

　　亦不逼迫損惱於他而行惠施者：謂不訶罵、捶打、恐怖、毀辱、縛害、拘禁、斫刺、驅擯於此，而施於彼。義如下說。

宇三、不違越學處施

**又諸菩薩，若在諸佛聖教出家，終不違越所有學處而行惠施。**

宇四、不向背施

**又諸菩薩行布施時，普於一切有情之類起平等心，住福田想，而行惠施。終不分別怨親中庸、有德**[^9]**有失、劣等勝品、有苦有樂品類差別。**

宇五、不減少施

**又諸菩薩，如先所說、如先所許，終無減少施來求者，唯有施彼或等、或增。**

宇六、不下劣施

**又諸菩薩，終無先許勝妙財物，後施下劣；唯有先許下劣財物，若有勝妙後施勝妙。**

宇七、無穢濁施

**又諸菩薩，不以異意、不以憤怒撓濁之心而行惠施。**

　　不以異意等者：謂諸菩薩行惠施時，饒益意樂恆常現前，無有變異，是名不以異意。於有怨害諸有情所，由無染心，純悲愍故，能有堪忍，是名不以憤怒撓濁之心。

宇八、不自讚施

**又諸菩薩，終不施已而自稱讚，數數告言：我於汝所曾行如是如是惠施，攝受長養濟拔於汝。**

宇九、無不敬施

**又諸菩薩，於卑賤者行布施時，尚無不敬撩擲而與，況於有德。**

宇十、無厭倦施

**又諸菩薩，若來求者安住種種毀犯邪行、掉舉、躁擾，不自防護，專行罵詈、瞋忿、呵責，終不於彼暫起邪行帶厭倦心而行惠施。唯**[^10]**即於彼了知為諸煩惱所媚，令改本性，深更安住憐愍之心而行惠施。**

　　暫起邪行者：此中邪行，謂即有犯。應作不作，作不應作，如是一切皆名有犯。義如攝事分說。（陵本九十九卷五頁7418）

宇十一、不執取施

**又諸菩薩，不由惡見妄有執取而行惠施，謂如廣大暴惡祠祀。不計殺生布施為法，亦不妄取吉祥瑞應相應相狀而行布施。**

　　不計殺生布施為法者：謂不殺餘眾生施餘眾生計為法故。

宇十二、不計清淨施

**又諸菩薩，終不妄計唯一切種極善清淨而行惠施，即是世間及出世間離欲清淨。唯審了知所行布施，但是離欲清淨資糧。**

宇十三、不觀果施

**又諸菩薩，不觀其果而行布施，一切布施皆為迴向速證無上正等菩提。**

　　不觀其果而行布施等者：謂不觀待施果異熟為因而行布施，唯為圓滿菩提勝資糧故。

宇十四、不易信解施2　宙一、標

**又諸菩薩，如實了知一切品類所行布施，一切品類施果異熟，深生信解，不由他緣、非他所引而行布施。**

宙二、釋

**謂施飲食能感大力，施諸衣服能感妙色，施諸車乘能感快樂，施諸燈明能感淨眼，如是等類廣說應知。**

　　能感淨眼者：此中淨眼謂即天眼，欲界天中有生得故。

宇十五、不希異熟施

**又諸菩薩，不為怖畏自身貧窮而行布施，唯由悲愍眾生意樂而行布施。**

宇十六、無不合儀施3　宙一、標

**又諸菩薩於來求者，終不施與不合儀物。**

　　終不施與不合儀物者：若所施物非法所許，非彼所宜，是名不合儀物。違越不順菩薩儀故，違越不順世間儀故。如下舉事應知。

宙二、釋3　洪一、不淨飲食

**謂施出家者餘殘飲食，或諸便穢、洟唾、變吐、膿血，不淨所雜所染。**

洪二、雜染飲食

**又不告白不令覺知，如棄捨法施糜飯等。謂不食葱者，施以葱雜葱染飲食；不食肉者，施以肉雜肉染飲食；不飲酒者，施以酒雜酒染飲食。**

洪三、匪宜事業

**或復處置不合儀式所有事業而行布施。**

宙三、結

**如是等類不合儀施，菩薩不為。**

　　或復處置不合儀式所有事業者：謂不拔彼有情出不善處，於其善處勸導、調伏、安處、建立，故非利他行，是名不合儀式所有事業，違越不順菩薩儀故。

宇十七、不留滯施

**又諸菩薩，不令求者數數來求，往還親附，隨順繫屬，稽留疲倦，然後方施，唯暫來求即便施與。**

宇十八、無所依施2　宙一、標四種

**又諸菩薩，不依世間名聲讚頌而行布施，不依於他反報恩德而行布施，不依帝釋、魔王、輪王、自在等果而行布施，亦復不為誑誘他故而行惠施。**

宙二、隨難釋

**謂欲令他國王、大臣、城邑聚落諸婆羅門、多饒財寶長者、居士、大富商主、施者施主知我行施，定當恭敬、尊重、讚歎、供養於我，故行惠施。**

宇十九、不狹劣施

**又不狹劣而行惠施。謂財雖少，尚廣心施，何況財多。**

宇二十、不誑他施

**又不誑他而行惠施。謂先於彼少行惠施，令起愛著、令親附已，然後傾滅。**

宇二十一、不乖離他施

**又復不為乖離於他而行惠施。謂我以施乖離村邑、村邑一分，乖離國土**[^11]**、國土一分，令背其主而來屬我。**

宇二十二、不自懈怠而勸他施

**又諸菩薩翹勤無惰，起策具足，勇銳自嚴。先自行施，後勸他施。非自懈怠，策他勤施。**

宇二十三、善分布施

**又無量眾同**[^12]**集來乞，如實了知持戒、犯戒，隨其長幼以次而坐，從上至下周旋往返，窮諸施物分布與之。**

宇二十四、行無量施

**又諸菩薩現有無量廣多財物，終不行於有量之施。**

宇二十五、不損惱他施

**又諸菩薩不損惱他而行惠施。謂不訶罵、捶打、恐怖、毀辱、縛害、拘禁、斫刺、驅擯於此，而施於彼。**

宇二十六、不退弱施

**又諸菩薩，施前意悅，施時心淨，施後無悔。**

宇二十七、不諂詭施

**又諸菩薩不以諂詭而行惠施。謂終不以非實末尼、真珠、琉璃、珂貝、璧玉、珊瑚等寶，而施希望真實寶者。**

宇二十八、先運心施

**又諸菩薩所有財物若少、若多，無不運心先施一切。後來求者，如取自財，菩薩與時，如還彼物。**

宇二十九、離諸過非施

**又諸菩薩應時而施，不以非時；自他淨施，非不清淨；合儀而施，不以非儀；**

　　自他淨施非不清淨者：此顯施相清淨。聲聞地說：無貪俱行思造作心意業，及此所起身業、語業，捨所施物。或自相續，或他相續。是名施相。（陵本二十五卷十六頁2135）此說自他淨施，其義應知。

**無亂心施，不以散亂。**

　　無亂心施不以散亂者：由極殷重而行惠施故。

宇三十、不輕懱他施

**又諸菩薩見來求者，終不嗤笑，亦不輕弄，亦不令其面**[^13]**生赧愧；亦不顰蹙，舒顏平視，前笑先言；終不稽留，疾疾而施。**

宇三十一、恣求施

**又諸菩薩，他雖不求，自恣求者必有所求，稱須而與，常開求者歡情自取。**

玄二、巧慧施2　黃一、別辨相3　宇一、標

**又諸菩薩，不以惡慧而行布施，常以巧慧而行布施。**

宇二、徵

**云何菩薩巧慧布施？**

宇三、釋6　宙一、財施2　洪一、有財攝2　荒一、釋4　日一、先濟危苦2　月一、明發心

**謂諸菩薩現有種種可施財物，求者未至，先發是心：設二求者俱來我所，一是安樂、非貧非賤、有依有怙；二是危苦、是貧是賤、無依無怙。我於爾時，應自揆量所有財物，若堪於二充足滿願，即應俱施滿願充足。如其財物不堪於二充足滿願，即應方便發遣安樂、非貧非賤、有依有怙，盡己**[^14]**所有施彼危苦、是貧是賤、無依無怙。**

月二、辨所作2　盈一、惠施危苦

**發是心已，如所思惟，即便成辦如是事業。**

盈二、辭遣安樂

**於安樂等諸來求者，既無力能足滿其願，先當方便發意思惟，辭謝發遣：我此施物，於危苦等先捨先許，故今**[^15]**與之；非我於汝無樂施心，但更無力。唯願賢首，勿於我所嫌恨棄背。**

日二、善化慳家2　月一、標慳相

**又諸菩薩，現有種種可施財物，知有慳家、最極慳家，吝執財寶，慳固兢戰，於其家中，曾未惠施一切沙門、婆羅門等。**

月二、明往化2　盈一、舉告言2　昃一、令恣求

**菩薩即便往詣其舍，慰問安不？恭順方便，告言：汝來，我不令汝庫藏減盡，而於現前作大饒益。我家現有廣多財寶、廣多施物，為滿我施波羅蜜多，若有求者來到汝所，勿令空返，可至我家取諸財寶，隨意施與。**

昃二、令隨喜

**或有求者來至我所，我行施時，汝於此施當生隨喜。**

　　一切沙門婆羅門等者：聲聞地說：四種所施。一、有苦者，二、有恩者，三、親愛者，四、尊勝者。（陵本二十五卷十四頁2128）此中沙門、婆羅門，即尊勝者。等言，等取有苦、有恩、或親愛者。依此四種，故言一切。

盈二、成所化2　昃一、彼生欣悅

**彼聞是已，便生欣悅：於我庫藏既無所減，復得稱彼善男子心，故應隨順成辦**[^16]**所作。**

　　復得稱彼善男子心者：彼善男子，謂即往詣其舍菩薩應知。

昃二、令彼調伏

**菩薩如是令彼漸種當來調伏慳吝種子，由慧為先善巧方便，令漸修習自捨少財，依下無貪進得中品，依中無貪進得上品。**

　　調伏慳吝種子者：謂捨善根應知。

日三、安處同梵行者2　月一、捨物令施

**又諸菩薩，若親教師及軌範師、共住弟子同梵行者，性是慳貪，是慳貪類；或性雖非慳貪種類，而闕資財，所欲匱乏。菩薩欲寄佛法僧田樹修布施褔業事時，捨所施物與彼令作，己**[^17]**自不為。**

月二、獲自他利

**菩薩如是巧慧方便，自所生福彌更弘多。復令一類同梵行者，調伏所有慳貪煩惱，亦令一類樂善法者，所願滿足，攝受有情、成熟**[^18]**有情。**

　　復令一類同梵行者至成熟有情者：此中初一類人，即前所說性是慳貪，是慳貪類。後一類人，即前所說性非慳貪種類，而闕資財，所欲匱乏。由諸菩薩巧慧方便，令彼二類當得利益，故作是說。

日四、恣與求者2　月一、隨彼所樂

**又諸菩薩現有眾多可施財物，見諸來者有希求相，知其心已，隨彼所樂悉皆施與。**

月二、不責他過2　盈一、令歡喜

**復有商人為性矯詐，欲行欺誑，菩薩知已，尚掩其過不令他知，況觸於彼。稱滿其願，令無羞慚**[^19]**，踊躍無畏，歡喜而去。**

盈二、令無罪

**復有矯詐欺誑，菩薩初不覺知，後時乃覺；雖復覺知，不以此事舉發彼人，亦不訶責為作憶念。但生悲愍：彼於我所悞行如是不與取事，我今隨喜，令彼無罪**[^20]**。**

荒二、結

**如是等類，當知名為菩薩現有可施財物巧慧而施。**

洪二、無財攝2　荒一、舉方便4　日一、由自工巧

**又諸菩薩，若現無有可施財物，先所串習彼彼世間工巧業處作意現前，少用功力，多集財寶，施諸眾生。**

日二、由說正法

**是諸菩薩，或復為他種種美妙、善巧言詞宣說正法，令貧苦者尚樂行施，況富**[^21]**樂者；令慳貪者猶能惠施，況習施者。**

　　為他種種美妙善巧言詞宣說正法者：如理宣說，是名美妙。方便宣說，是名善巧。於行慳行有情，為欲令彼斷慳行故，由此二種言詞而為宣說。義如戒品中說。（陵本四十卷九頁3284）

日三、由教轉乞

**或有淨信多饒財寶常樂施家，數教乞者往彼求索，令其布施。**

　　或有淨信多饒財寶等者：此說多饒財寶常樂施家，於彼菩薩信順隨從，名有淨信。

日四、由善助伴

**或彼惠捨修福業時，躬詣其所，翹勤無惰，起策具足，深心歡喜，隨力隨能身助、語助，令施求者得善滿足。以彼施時，事力闕尠，或惡供贍**[^22]**，或墮朋黨，或不恭敬，或念忘失，由善助故，斯過皆無。**

　　事力闕尠等者：於所作事無有助伴，是名事力闕尠。施以下劣，不以勝妙；施以汙穢，不以鮮潔；名惡供贍。不平等施，名墮朋黨。撩擲而與，名不恭敬。散亂心施，名念忘失。

荒二、顯分位2　日一、正說地前

**如是菩薩現無財寶，巧慧方便而行布施，此說乃至未證增上清淨意樂。**

日二、簡別地上

**若諸菩薩已證增上清淨意樂，如**[^23]**已獲得超諸惡趣，如是生生必定獲得無盡財寶。**

宙二、法施2　洪一、釋2　荒一、不應施與

**又諸菩薩，終不口授求過外道所有正法，亦不施彼所寫經典；知性多貪，求欲衒賣經卷等者，亦不施與；知欲秘藏，亦不施與；不求勝智，亦不施與，必求勝智。**

荒二、或施不施2　日一、於義已辯[^24]

**若自了知於經卷等其義已辯**[^25]**，即隨所樂如應施與。**

日二、於義未辯[^26]3　月一、應為轉求或更書寫

**若自了知於經卷等其義未辯**[^27]**，為辯**[^28]**義故恆自披轉。如是菩薩若見其餘有經卷等，即應方便轉求施與，或更書寫而施與之。**

月二、應諦觀察若德若失2　盈一、標觀察

**若不見餘有經卷等，亦無力能更為書寫，即應審諦觀察自心：勿我於法慳垢纏心，不能施耶？勿我於法別意所礙，不欲施耶？為我於法有勝所須，不應施耶？**

盈二、辨了知2　昃一、於有失

**如是審諦觀察心已，若自了知，我於此法少有慳纏、別意所礙而不施者，即作是念**[^29]**：我今決定應行法施。**

　　別意所礙不欲施者：戒品中說：他來求法，懷嫌恨心、懷恚惱心，嫉妒變異，不施其法。（陵本四十一卷三頁3347）由彼煩惱能為障礙，是故此說別意所礙。

**設我由此行法施故，於現法中即成癡瘂，不忍煩惱尚應法施，況令闕乏妙智資糧。**

　　不忍煩惱尚應法施等者：謂若慳垢纏心，或為別意所礙，是諸煩惱不應忍受。為調伏彼，尚應法施，況此法施能為如來妙智資糧。若不施者，我智資糧當令闕乏，是故我今決定應行法施。

昃二、於有德3　辰一、成辦所須

**又觀察已，若自了知，我於此法無少慳纏，亦無別意，但為成辦勝所須義不應施者，菩薩爾時應更思忖：我持此法施於彼者，為為損害自煩惱耶？為為圓滿智資糧耶？為為愛念諸眾生耶？**

辰二、增智資糧

**既思忖已，便正了知，我都不見自有煩惱。見不施彼此經卷等，現法、當來我智資糧展轉增勝，非施於彼建此功德；但於當來薄饒法利，非豐覺慧。若不施彼，便能修集利益安樂一切眾生巧方便智，即為愛念此一眾生及餘一切；若施於彼，唯成愛念此一眾生，非餘一切。**

辰三、不違淨戒

**菩薩如是如實知已，不施彼者，無罪、無悔，亦不違越菩薩淨戒。**

　　但於當來薄饒法利等者：謂於當來少分獲得法施勝利，非智資糧展轉增勝故。

月三、應發遣他方便不施2　盈一、徵

**云何菩薩方便不施？**

盈二、釋3　昃一、略標方便

**謂諸菩薩不忍直言遣來求者，謂我不能惠施於汝。要當施設方便善巧，曉喻發遣。**

昃二、廣顯一切2　辰一、徵

**云何施設方便善巧？**

辰二、釋3　宿一、明作淨2　列一、標相

**謂諸菩薩先於所畜一切資具、一切施物為作淨故，以淨意樂，捨與十方諸佛菩薩。**

列二、喻成

**譬如苾芻於己**[^30]**衣物為作淨故，捨與親教、軌範師等。**

宿二、顯生福

**如是菩薩淨施因緣，雖復貯畜種種上妙一切資具、一切施物，猶得名為安住聖種，生無量福。**

　　安住聖種者：聖種有四：一、隨所得衣喜足聖種，二、隨所得食喜足聖種，三、隨所得臥具喜足聖種，四、樂斷樂修聖種。由此四種能生眾聖，故名聖種。安住此四無貪性中，是名安住聖種。

**常於此福多思惟故，於一切時隨逐增長。**

宿三、觀察施2　列一、總標

**恆於一切作淨施物，如佛菩薩所寄護持，見來求者即應觀察。**

列二、別辨2　張一、於稱正理

**若隨所欲作淨施物惠施彼時，稱當正理，應作是念：諸佛菩薩無有少物於諸眾生而不施者。如是知已，取淨施物施來求者，令所願滿。**

張二、於不稱理2　寒一、軟言發遣

**若觀施時，不稱正理，即應念先作淨施法。告言：賢首！如是等物是他所有，不許施汝。軟言曉喻，方便發遣。**

寒二、施餘發遣

**或持餘物二倍三倍，恭敬施與，然後發遣。**

昃三、歸本所明

**令彼了知，菩薩於此非慳貪故，不欲施我；定當於此經卷等法不自在故，不施於我。**

洪二、結

**當知是名菩薩巧慧而行法施。**

　　常於此福多思惟故等者：謂於淨施常多思惟，彼淨施福於一切時隨逐增長。如受戒律儀者，恆與信等五根俱行，於日日中，彼諸善根廣積集故，當知其福運運增長。此亦應爾，故作是說。

宙三、無礙解施

**又諸菩薩於一切施，謂法施、財施、無畏施。若異門、若體相、若釋名、若因果差別，如實了知而行惠施，當知亦名菩薩巧慧而行布施。**

　　若異門若體相等者：謂此布施波羅蜜多，或有處所以戒聲說，或有處所以忍聲說，或有處所以勤聲說，或有處所以定聲說，或有處所以慧聲說。由於一切波羅蜜多修加行中，皆有一切波羅蜜多互相助成故。義如攝大乘論說。（攝論二卷二十七頁31,145b）是名異門。前說菩薩自性施，是名體相。攝大乘論說：由能破裂慳吝貧窮，及能引得廣大財位、福德資糧，故名為施。（攝論二卷二十四頁31,144b）是謂釋名。解深密經說：一切波羅蜜多，大悲為因，微妙可愛諸果異熟饒益一切有情為果。（解深密經四卷十四頁16,707b）是名因果差別。又復下說總略義中，此即無礙解施。謂由四無礙解，於一切法成此四種妙慧差別故。於慧品中說有四智。一、依法異門智，所謂菩薩法無礙慧。二、依法相智，所謂菩薩義無礙慧。三、依法釋辭智，所謂菩薩釋辭無礙慧。四、依法品類句差別智，所謂菩薩辯才無礙慧。（陵本四十三卷七頁3500）此應準釋。

宙四、勝意樂施

**又諸菩薩，於諸有怨，以慈意樂而行惠施；於諸有苦，以悲意樂而行惠施；於諸有德，以喜意樂而行惠施；於諸有恩、親善、同意，以捨意樂而行惠施；當知亦名菩薩巧慧而行布施。**

宙五、治障施3　洪一、標

**又諸菩薩於其施障及彼對治如實了知。**

洪二、釋2　荒一、障治差別2　日一、標列四障

**此中施障略有四種。一、先未串習，二、施物尠闕，三、耽著上妙悅意財物，四、觀見當來具足財果而深欣樂。**

日二、列釋對治4　月一、於先未串習障2　盈一、通達過失2　昃一、於宿作

**若諸菩薩現有種種可施財物，雖見求者正現在前，而於惠施心不趣入；菩薩爾時即以正慧速疾通達，是我於施先未串習所作過失。**

昃二、於當生

**復以妙慧如是通達：我於先世決定於施曾未串習，致令今世現有種種可施財物，雖見求者正現在前，而於惠施心不趣入。若於今世不彊思擇而行施者，復於來世定當憎背所應行施。**

盈二、思擇勵行

**菩薩如是正通達已，用此施障對治為依，力勵思擇而行惠施，能不隨逐先未串習所作過失，自在而行。**

月二、於施物尠闕障2　盈一、通達勵行

**又諸菩薩若見求者正現在前，由諸財物有尠闕故，於其惠施心不趣入。菩薩爾時即以正慧速疾通達如是匱乏障施因緣，忍受匱乏所作眾苦，力勵思擇，起悲愍心而行惠**[^31]**施。**

盈二、作念忍苦

**作如是念：或由宿業有過失故，或由現在繫屬他故，令我具受眾多猛利饑渴等苦，不能饒益一切眾生。設我今者由行惠施，因饒益他，於現法中受種種苦，乃至殞歿，如是行施猶為最勝，非空發遣諸來求者；況當更有諸菜葉等可以活命。菩薩如是忍受匱乏所作眾苦而行惠施。**

　　或由宿業有過失故等者：謂由宿業過失，現有匱乏；由現匱乏、繫屬於他，不得自在。以是因緣，自尚不能解脫眾苦，況饒益他？是故菩薩應作是念：忍受眾苦，力勵行施，為除當來匱乏苦故。

月三、於耽著妙物障2　盈一、通達過失

**又諸菩薩，若見求者正現在前，由可施物極悅意故、最上妙故，於行惠施心不趣入。菩薩爾時即以正慧速疾通達，是我耽著所作過失，我今於苦發起虛妄樂想顛倒，由此能生當來眾苦。**

盈二、思擇勵行

**於此顛倒遍了知故，為欲斷除，力勵思擇，用此財物而行惠施。**

月四、於觀果欣樂障2　盈一、通達過失

**又諸菩薩若行施已，於當施果廣大財利，見勝功德，深生欣樂，不求無上正等菩提。菩薩爾時即以正慧速疾通達，是邪果見所作過失。**

盈二、觀察斷滅

**如實觀察一切諸行皆不堅牢，一切諸行皆念念滅，所受用果速疾滅盡、速疾離散。如是觀時，即能斷滅能生欣樂邪果之見，諸所行施一切迴向無上菩提。**

荒二、能治略義2　日一、舉差別

**如是菩薩四種施障，當知四種能對治智**[^32]**對治於彼。一者、覺悟，二者、忍受眾苦，三者、遍知顛倒，四者、見一切行性不堅牢。**

日二、配勝利

**是諸菩薩由前三種能對治智，決定堪能正行惠施；由後一種能對治智，能正攝受施福勝果。**

洪三、結

**當知亦名菩薩巧慧而行布施。**

宙六、增上意樂勝解施

**又諸菩薩內居閑靜，由淨意樂淳厚淨信分別勝解，數數緣念種種上妙無量財寶，以勝解力，於諸眾生樂行惠施。由此因緣，是諸菩薩以少功用生無量福，當知亦名菩薩巧慧而行布施。**

　　又諸菩薩內居閑靜等者：此顯菩薩依定自在，示現種種變化神通。由勝解力，化作飲食、衣服、末尼、真珠、琉璃、螺貝、璧玉、珊瑚、車乘等事，與實無異。如是所作財食眾具，令諸眾生常得受用。義如威力品說。（陵本三十七卷八頁3037）如是菩薩巧慧行施，當知已證增上清淨意樂，是故此說由淨意樂。又此意樂淨信俱行、勝解俱行，於諸有情饒益方便印解決定，由是說言淳厚淨信分別勝解。

黃二、總略義

**如是妙慧大慧菩薩巧慧行施總略義者，由有財、無財，財施所攝故；如是由法施故，由無礙解施故，由勝意樂施故，由施障對治智慧**[^33]**施故，由增上意樂勝解施故，當知是名唯諸菩薩不共行施。**

亥三、難行施等2　天一、結前生後

**如是廣說於內外事菩薩所行一切施差別相已，自斯已後，即於一切施差別相中，分出所餘難行施等一切差別，應當了知。**

天二、別辨七施7　地一、難行施3　玄一、徵

**云何菩薩難行施？**

玄二、標

**當知此施略有三種。**

玄三、列3　黃一、第一難行施

**謂若諸菩薩財物尠少，自忍貧苦惠施於他，是名菩薩第一難行施。**

黃二、第二難行施

**若諸菩薩所可愛**[^34]**物，或性深愛著，或長時串習，或有上品恩，或最上妙物，極生耽著，能自開解，惠施於他，是名菩薩第二難行施。**

黃三、第三難行施

**若諸菩薩極大艱辛所獲財物惠施於他，是名菩薩第三難行施。**

　　或有上品恩者：謂於所愛有情為上品故。

地二、一切門施4　玄一、徵

**云何菩薩一切門施？**

玄二、標

**當知此施略有四相。**

玄三、列

**謂諸菩薩，或自財物，或勸化他所得財物，或施親屬、父母、妻子、奴婢、作使、善友、大臣、親戚、眷屬，或復施與他來求者。**

玄四、結

**如是四相，是名菩薩一切門施。**

地三、善士施4　玄一、徵

**云何菩薩善士所行名善士施？**

玄二、標

**當知此施略有五相。**

玄三、列

**謂諸菩薩，淨信而施，**

　　淨信而施者：謂如前說：如實了知一切品類所行布施，一切品類施果異熟，深生信解，不由他緣、非他所引而行布施故。

**恭敬而施，自手而施，應時而施，**

　　應時而施者：謂如前說：唯暫來求即便施與故。

**不損惱他而行惠施。**

　　不損惱他而行惠施者：謂如前說：於自妻子、奴婢、僕使、親戚、眷屬，終不彊逼令其憂惱施來求者故。

玄四、結

**如是五相，是名菩薩善士所行名善士施。**

地四、一切種施4　玄一、徵

**云何菩薩一切種施？**

玄二、標

**當知此施有十三相。**

玄三、列

**一、無依施，**

　　無依施者：謂如前說：不依世間名聲讚頌而行布施，乃至廣說。

**二、廣大施，**

　　廣大施者：謂如前說：不狹劣而行惠施故。

**三、歡喜施，**

　　歡喜施者：謂如前說：施前意悅，施時心淨，施後無悔故。

**四、數數施，**

　　數數施者：謂為制伏慳垢，數數惠施故。如聲聞地說。（陵本二十五卷十六頁2136）

**五、田器施，六、非田器施，七、一切物施，八、一切處施，九、一切時施，十、無罪施，十一、有情物施，十二、方土物施，十三、財穀物施。**

玄四、結

**如是十三種相，當知是名菩薩一切種施。**

地五、遂求施4　玄一、徵

**云何菩薩遂求施？**

玄二、標

**當知此施有八種相。**

玄三、列

**謂諸菩薩，匱乏飲食而求乞者，施以飲食；匱乏車乘而求乞者，施以車乘；匱乏衣服而求乞者，施以衣服；匱乏嚴具而求乞者，施以嚴具；匱乏種種資生什物而求乞者，施以種種資生什物；匱乏種種塗飾香鬘而求乞者，施以種種塗飾香鬘；匱乏舍宅而求乞者，施以舍宅；匱乏光明而求乞者，施以光明。**

玄四、結

**如是八相，是名菩薩遂求施。**

地六、二世樂施4　玄一、徵起

**云何菩薩此世他世樂施？**

玄二、總標

**當知此施略有九相。謂財施、無畏施、法施，總說名為能令眾生此世他世樂施。**

玄三、列釋3　黃一、財施2　宇一、列

**財施者，謂以上妙清淨如法財物而行惠施，調伏慳吝垢而行惠施，調伏積藏垢而行惠施。**

　　上妙清淨如法財物者：謂所施物精妙鮮潔，如法所得故。

宇二、釋

**調伏慳吝垢者，謂捨財物執著。調伏積藏垢者，謂捨受用執著。**

　　謂捨財物執著及捨受用執著者：此中財物執著，謂於所愛樂事。受用執著，謂於從彼所生所愛樂受。如是二種差別，如聞所成地說。（陵本十四卷十四頁1227）

黃二、無畏施

**無畏施者，謂濟拔師子、虎狼、鬼魅等畏，拔濟王賊等畏，拔濟水火等畏。**

黃三、法施

**法施者，謂無倒說法、稱理說法，勸修學處。**

　　無倒說法稱理說法者：施論、戒論、生天之論，是名無倒說法。苦論、集論、滅論、道論，是名稱理說法。如是差別，如聲聞地說。（陵本二十五卷五頁2086）

玄四、結配2　黃一、結

**如是一切總說九相，是名菩薩能令眾生此世他世樂施。**

黃二、配

**此中財施、無畏施及此差別，能令眾生此世安樂；法施及此**[^35]**差別，能令眾生後世安樂。**

地七、清淨施4　玄一、徵起

**云何菩薩清淨施？**

玄二、標列

**當知此施有十種相。一、不留滯施，二、不執取施，三、不積聚施，四、不高舉施，五、無所依施，六、不退弱施，七、不下劣施，八、不**[^36]**向背施，九、不望報恩施，十、不希異熟施。**

玄三、隨釋10　黃一、不留滯施

**云何不留滯施？謂諸菩薩見來求者正現在前，速疾惠施，不作留滯；非來求者疾望得財，如諸菩薩速希惠施。**

黃二、不執取施

**云何不執取施？謂諸菩薩不以妄見執取於施。或執此施空無有果，或執殺害而行惠施以為正法，或執唯施極淨圓滿是世出世**[^37]**究竟清淨。**

黃三、不積聚施3　宇一、徵

**云何不積聚施？**

宇二、釋2　宙一、總標相

**謂諸菩薩，不於長時漸漸積集聚多財物，然後頓施。**

宙二、別辨因3　洪一、現前不施失

**何以故？非諸菩薩現有施物，見來求者正現在前堪能不施；不見不施是稱正理。云何積財而不速施。**

洪二、積財頓施失2　荒一、標非

**又諸菩薩，不見積財後方頓施是能生長多福之門。**

荒二、更詰

**又正觀見若別、若總求者相似，漸施、頓施財物平等，何緣而執福有差別。**

洪三、頓施有罪失2　荒一、標失

**又諸菩薩，見積聚施，其施有罪；見隨得施，其施無罪。**

荒二、釋因

**何以故？若積聚已然後頓施，是則先時有來求者，其數或百而不施與，令生嫌恨，不忍、不信；後有一類或不希求，畜積珍財，彊而頓施。**

宇三、結

**是故菩薩不積聚施。**

黃四、不高舉施

**云何不高舉施？謂諸菩薩，於來求者謙下心施，亦不與他競勝而施，亦不施已而生憍慢。謂我能施，我是施主，餘則不爾。**

黃五、無所依施

**云何無所依施？謂諸菩薩不依稱譽聲頌而施。體達世間稱譽聲頌，虛妄分別文字所起，唯是虛音，繫屬妄響**[^38]**，譬如世間\[禾肙\]**[^39]**\[麥戈\]**[^40]**葉聚。**

黃六、不退弱施

**云何不退弱施？謂諸菩薩，施先意悅，施時心淨，施已無悔；聞諸菩薩廣大第一最勝施時，不自輕懱、恐怖、退弱。**

黃七、不下劣施

**云何不下劣施？謂諸菩薩，於諸施物勤數簡擇，最勝最妙飲食、車乘、衣服等物，持用布施。**

黃八、不向背施

**云何不向背施？謂諸菩薩其心平等，不墮**[^41]**朋黨，於怨親中悲心等施。**

黃九、不望報恩施

**云何不望報恩施？謂諸菩薩悲心、愍心而行惠施，終不於他希望反**[^42]**報，但觀求樂愛火所燒無有勢力性苦眾生，深心悲愍而行惠施。**

　　求樂愛火所燒無有勢力性苦眾生者：謂彼眾生諸行麤重，其性是苦，無有勢力能令永滅。於行苦中愛火所燒，希求得樂，不知樂受壞苦所隨，是故菩薩深心悲愍。

黃十、不希異熟施

**云何不希異熟施？謂諸菩薩修行惠施，終不希望當來所得財寶圓滿、自身圓滿施果異熟，觀一切行性是虛偽，觀大菩提最勝功德。**

玄四、總結

**由此十相，菩薩所行布施清淨、最極清淨。**

戌四、結

**如是菩薩依止九相所行惠施，圓滿施波羅蜜多已，能證無上正等菩提。**

**瑜伽師地論科句披尋記卷第三十九**

[^1]: 「行」，磧砂、大正、陵本作「生」。

[^2]: 「己」，陵本作「已」。

[^3]: 「罩」，磧砂作「罝」。

[^4]: 「讎」，大正作「酬」。

[^5]: 「戮」，大正作「錄」。

[^6]: 「迫」，大正作「追」。

[^7]: 「僚」，大正作「寮」。

[^8]: 「暴」，披尋記原作「慕」。

[^9]: 「德」，磧砂作「得」。

[^10]: 「唯」，大正作「誰」。

[^11]: 「土」，磧砂作「王」。

[^12]: 「同」，大正作「問」。

[^13]: 「面」，磧砂作「而」。

[^14]: 「己」，陵本作「已」。

[^15]: 「今」，磧砂作「令」。

[^16]: 「辦」，大正作「辯」。

[^17]: 「己」，陵本作「已」。

[^18]: 「熟」，磧砂作「就」。

[^19]: 「慚」，大正作「愧」。

[^20]: 「罪」，磧砂作「非」。

[^21]: 「富」，磧砂作「當」。

[^22]: 「贍」，大正作「瞻」。

[^23]: 「如」，陵本作「加」。

[^24]: 「辯」，披尋記原作「辨」。

[^25]: 「辯」，磧砂作「辦」。

[^26]: 「辯」，披尋記原作「辨」。

[^27]: 「辯」，磧砂作「辦」。

[^28]: 「辯」，磧砂作「辦」。

[^29]: 「念」，大正作「心」。

[^30]: 「己」，陵本作「已」。

[^31]: 「惠」，大正作「慧」。

[^32]: 「智」，磧砂作「皆」。

[^33]: 磧砂無「慧」字。

[^34]: 「愛」，磧砂作「受」。

[^35]: 磧砂無「此」字。

[^36]: 「不」，磧砂作「無」。

[^37]: 磧砂無「世」字。

[^38]: 「響」，大正作「嚮」。

[^39]: 「\[禾肙\]」，磧砂作「稍」。

[^40]: 「\[麥戈\]」，大正作「\[麥弋\]」。

[^41]: 「墮」，磧砂、大正、陵本作「隨」。

[^42]: 「反」，磧砂作「友」。
