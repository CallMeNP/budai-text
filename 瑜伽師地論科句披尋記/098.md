# 瑜伽師地論科句披尋記卷第九十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事菩提分法擇攝第四之二**

癸四、第四嗢柁南2　子一、頌標列

**復次，嗢柁南曰：**

**　邪師住雪山　勸勉繫屬淨　漸次戒圓滿　穗成就為後**

子二、長行釋8　丑一、邪師住2　寅一、明專自利2　卯一、標

**有諸外道，於弟子眾自立為師，專求利養、專求恭敬、專求自利。**

卯二、釋2　辰一、舉二言2　巳一、外道師

**遇緣和合，有族姓子投其出家。因而謂曰：汝之與我先無一切資身眾具可共受用，汝應為我往詣他處，褒讚我德，掩藏我失，我亦為汝行如是事。我等二人迭相依護，當於諸王若與王等乃至一切大商主邊，多獲利養及以恭敬。若作是言，諸外道師名專自利。**

巳二、彼弟子

**然其弟子便發抗言：勿為此見！如是護者，未名自護往惡趣失；若防此失，乃名自護。是故汝應如前自護，我亦當自別為餘護。我既不能護汝，汝亦不須護我。**

　　如前自護者：謂如前說，防惡趣失，乃名自護應知。

辰二、辨德失

**於此義中，當知弟子是如理語者，是聰慧者，重當來故。應知其師是非理語者，是愚癡者，重現在故。**

寅二、明不護失2　卯一、標失

**復有雜染觸惱於他，由雜染故，不能自護；因此惱他，不名護他。**

卯二、釋義2　辰一、當自護

**此中如前由親近等斷諸煩惱，名當自護。**

　　如前由親近等斷諸煩惱者：此說如前，亦謂自護。防惡趣失，唯斷煩惱。當知此由親近善士、聽聞正法、如理作意、法隨法行為其因緣。如是正行，名當自護。

辰二、當護他2　巳一、標名

**從此已後，由斷為因，不惱他等，名當護他。**

巳二、釋義2　午一、由無瞋無害

**應知此中，無瞋無害，是無惱義。**

午二、由一切哀愍2　未一、正顯此義

**無緣而起利樂二心，無緣而起慈悲二心，當知如此是哀愍義。由哀愍故，不惱於他。**

未二、出彼相違

**是故當知，一切哀愍與彼相違。**

丑二、雪山2　寅一、喻善解脫2　卯一、標列三地

**復次，應知雪山喻佛善說法毗奈耶，此中略有三分可得。一、無學地，二、有學地，三、異生地。**

卯二、配釋其相3　辰一、於無學地

**猿猴喻彼非理作意諸相應心，獵人喻魔，於無學地俱不能行。**

辰二、於有學地

**於有學地乃至不還，唯有非理作意相應猿猴喻心獨一能往，非獵人喻魔所能行。**

辰三、於異生地

**於異生地二俱能行。**

寅二、出不解脫

**又諸愚夫，要觀餘境能出餘境，追求餘境餘境所縛，是故於境不得解脫。**

丑三、勸勉2　寅一、出四義

**復次，由於正法聽聞、受持、觀察義理、法隨法行，如其次第，應知勸化安立四義。**

　　應知勸化安立四義者：勸謂勸導，化謂調伏，安謂安處，立謂建立。菩薩自性利行有此四別，如攝事品說應知。（陵本四十三卷十三頁3520）如是四義，如其次第，配屬聽聞、受持、觀察義理、法隨法行。

寅二、廣三力3　卯一、標列

**復有三法，尚能斷除一切勝妙婬欲貪纏，況乎鄙劣諸欲貪纏。何等為三？一、精進力，二、不放逸力，三、對治力。**

卯二、配釋

**由精進力，其已生者令不堅住。由餘二力，其未生者令不得生。**

卯三、結顯

**如是行者勤修正行，為欲斷除已生惡故，及未生者令不生故。**

丑四、繫屬2　寅一、指修相

**復次，於四念住殷重修習，如聲聞地應知其相。**

寅二、明繫屬2　卯一、約三界辨2　辰一、繫屬魔

**繫屬魔者，謂在欲界，此不還果即能超度。**

辰二、繫屬死

**繫屬死者，謂從欲界乃至有頂，此阿羅漢乃能超度。**

卯二、約有情辨2　辰一、出差別3　巳一、不清淨

**言不清淨諸有情者，謂諸異生。**

巳二、清淨

**言清淨者，謂諸有學。**

巳三、鮮白

**言鮮白者，謂諸無學。**

辰二、廣清淨2　巳一、出四證淨

**復有四**[^1]**種證淨，未清淨者能令清淨，已清淨者能令鮮白。**

巳二、辨其分位

**當知此中，上諸有學說名清淨，下諸有學名不清淨，彼由修道未清淨故。**

　　當知此中上諸有學等者：謂於四證淨中，諸有學位上下有別，依此說名清淨及不清淨。

**餘如前說。**

　　餘如前說者：鮮白名餘。唯是無學，名如前說。

丑五、淨漸次2　寅一、標列五種

**復次，修四念住，應知略有五種漸次。一、信增上力，清淨出家；二、戒律儀；三、根律儀；四、樂遠離；五、蓋清淨。**

寅二、簡非在家

**諸在家者，雖復數數修諸念住，獲**[^2]**得淨信，諸蓋清淨，然闕學處，當知所修不得圓滿。**

丑六、戒圓滿4　寅一、標

**復次，由三因緣，具戒苾芻當知禁戒淨命圓滿。**

寅二、徵

**云何為三？**

寅三、列

**一、所行圓滿，二、攝取圓滿，三、受用圓滿。**

寅四、釋3　卯一、所行圓滿

**所行圓滿者，謂從買賣，乃至害、縛、斷截、撾打、揣摩等事，皆悉遠離。**

卯二、攝取圓滿

**攝取圓滿者，謂於攝取象馬等事，乃至攝取生穀等事，皆悉遠離。**

卯三、受用圓滿

**受用圓滿者，謂衣僅蔽身，食纔充腹，便生喜足。於餘長物、非時食等，皆悉遠離。**

丑七、穗2　寅一、標差別

**復次，身等四法如四大路，於彼所生非理作意，如邪祈願稻穀麥穗；於彼所生如理作意，如正祈願稻穀麥穗。**

寅二、明有漏

**當知欲界是不定地，猶如其皮；色無色界俱是定地，猶如其肉；無明如血。於三界中，由三種漏有淋漏義。**

　　當知欲界是不定地等者：此中義顯，於三界中身等四法，為三種漏之所淋漏。謂在欲界，為彼欲漏之所淋漏，猶如其皮。色無色界，為彼有漏之所淋漏，猶如其肉。通一切界，為無明漏之所淋漏，猶如其血。內外麤細，義有差別，故作是喻。

丑八、成就3　寅一、總標簡

**復次，如先所說所有貪等種種無量惡不善法，由二因緣若成就者，不能修習四種念住，非是一切泛成就者。**

　　非是一切泛成就者：義顯泛成所餘因緣，容能修習四種念住故。

寅二、別列相

**云何為二？一、有貪等纏現前故；二、於此纏不見過故。**

寅三、釋所以2　卯一、由雜染心

**纏現在前雜染心故，不能修習。**

卯二、由性染著2　辰一、辨相

**雖暫遠離，性染著故，非無戀故，於能隨順貪等諸法，其心散動，常逐漂淪，種種尋思恆隨擾亂，是故不能修習念住。**

辰二、遮非

**若不爾者，諸有其性不深染著，皆應不能修習念住。若如是者，無容有能修四念住。**

壬二、正斷神足攝2　癸一、頌標列

**復次，嗢柁南曰：**

**　勇力修等持　異門神通**[^3]**後**

癸二、長行釋5　子一、勇2　丑一、指正斷

**應知建立四種正斷，如聲聞地已廣分別。**

丑二、釋精進2　寅一、出第五句

**此中宣說勇第五句。**

　　此中宣說勇第五句者：精進有五。如說有勢、有勤、有勇、堅猛、於諸善法不捨其軛。今此唯取第五不捨善軛應知。

寅二、釋得勇名

**云何名勇？謂如前說，堪能忍受發勤精進所生眾苦、諸淋漏苦、界不平苦、他麤惡言損惱等事所生眾苦。**

　　謂如前說堪能忍受等者：前說：安住能正忍受發勤精進所生疲倦、疏惡不正淋漏等苦，他麤惡言所生諸苦，界不平等所生苦處。（陵本九十五卷四頁7133）今指彼義應知。

**非此因緣退捨修習正斷加行，故名為勇。**

子二、力2　丑一、指神足

**復次，應知建立四種神足，如聲聞地已廣分別。**

丑二、略說力5　寅一、標

**若略說者，由四種力持心令定，是故建立四種神足。**

寅二、徵

**云何為四？**

寅三、列

**一、淨意樂力，二、勤務力，三、心喜樂力，四、正智力。**

寅四、釋4　卯一、由第一力

**當知此中，由第一力，於三摩地發生樂欲，為證得故，修習勤務。**

卯二、由第二力

**由第二力，最初住心令其安定。**

卯三、由第三力

**由第三力，已住定心無復散動，不令於外更復飄轉。**

卯四、由第四力

**由第四力，觀察等持所治煩惱，於斷未斷如實了知。又於等持入、住、出相，能善了別。如是復於奢摩他等所有諸相，若奢摩他、毗鉢舍那諸隨煩惱，及隨煩惱能對治等，皆如實知。**

　　奢摩他等所有諸相者：聲聞地說：奢摩他、毗鉢舍那相各有二。一、所緣相，二、因緣相。如彼別釋應知。（陵本三十一卷八頁2573）

寅五、結

**樂等持者，於等持中，但有爾所等持作事。除此更無若過若增。**

子三、修4　丑一、略標列

**復次，由五因緣，當知神足略修習相。一、由遠離奢摩他品隨煩惱故；二、由遠離毗鉢舍那品隨煩惱故；三、於毗鉢舍那品所緣境界繫縛心故；四、於奢摩他品所緣境界繫縛心故；五、俱於二品所緣境界繫縛心故。**

丑二、別釋相2　寅一、初二相2　卯一、出體2　辰一、奢摩他品隨煩惱

**應知此中，奢摩他品隨煩惱者，謂懈怠俱行欲等，及惛沈睡眠俱行欲等。當知懈怠俱行欲等，是惛沈睡眠俱行欲等所依止性。**

　　懈怠俱行欲等者：此中義顯欲、勤、心、觀四三摩地，故置等言。即於彼三摩地墮在慢緩，說名懈怠俱行。

辰二、毗鉢舍那品隨煩惱

**毗鉢舍那品隨煩惱者，謂掉舉俱行欲等，及妙欲散動俱行欲等。當知掉舉俱行欲等，是妙欲散動俱行欲等所依止**[^4]**性。**

卯二、料簡2　辰一、於奢摩他

**又於此中，由懈怠俱行欲等，於奢摩他品令住雜染，然不能令諸奢摩他皆悉滅沒。由惛沈睡眠俱行欲等，於奢摩他品令住雜染，亦復能令諸奢摩他皆悉滅沒。**

辰二、於毗鉢舍那

**由掉舉俱行欲等，於毗鉢舍那品令住雜染，而不能令毗鉢舍那一切滅沒。妙欲散動俱行欲等，於毗鉢舍那品令住雜染，亦令一切毗鉢舍那皆悉滅沒。**

寅二、後三相3　卯一、毗鉢舍那品所緣境

**毗鉢舍那品所緣境者，謂前後想。此想分別，如聲聞地應知其相。**

卯二、奢摩他品所緣境

**奢摩他品所緣境者，謂上下想。此亦如前應知其相。**

卯三、俱品所緣境

**俱品所緣境者，謂光明想。彼於俱品由動搖故，有諸光影俱行心修。**

　　謂前後想等者：聲聞地說：前後想者，謂如有一，於所觀相殷勤懇到，善取、善思、善了、善達。謂住觀於坐，坐觀於臥，或在後行觀察前行。又說：上下想者，謂觀察此身如其所住、如其所願。上從項上，下至足下，種種雜類不淨充滿。（陵本二十八卷十四頁2375）如彼釋相應知。

丑三、隨難釋

**又非如欲等與餘懈怠相應，說名懈怠俱行；精進亦爾，得有懈怠共相應義。然即精進墮在慢緩，不正發勤精進相續，說名懈怠俱行。**

　　與餘懈怠相應者：八隨煩惱所攝懈怠，名之為餘。義顯此唯慢緩，說名懈怠。彼望於此，說名餘故。

丑四、結總攝

**又此五相，當知總攝一切種修。樂等持者，由此等持速得成滿。**

子四、等持異門2　丑一、出差別2　寅一、總標

**復次，於五解脫處，如其所應，當知欲等增上四種三摩地。**

　　於五解脫處者：謂如下說，殷重恭敬聽聞正法；或正為他宣說開示；或以勝妙音辭讀誦；或復於諸賢善三摩地相善取思惟；或復如所聞法，獨處空閑，思惟、籌量、審諦觀察；是名五解脫處。集異門論一一分別應知。（集異門論十三卷十三頁）

寅二、別辨2　卯一、第一義4　辰一、欲增上三摩地

**若有苾芻，依淨意樂及猛利欲，為欲證得最勝通慧，從諸如來及佛弟子，殷重恭敬聽聞正法。從聞無間漸次證得勝三摩地。當知是名欲增上三摩地。**

辰二、精進增上三摩地

**復有苾芻，如所聞法、如所得法，起大功用，發大精進，或正為他宣說開示，或以勝妙音詞讀誦。從此無間漸次因緣，能隨獲得勝三摩地。當知是名精進增上三摩地。**

辰三、心增上三摩地

**復有苾芻，於諸賢善三摩地相善取思惟，觀青瘀等，乃至骨鎖以為邊際。由此所緣，次第生起勝三摩地。當知是名心增上三摩地。**

辰四、觀增上三摩地

**復有苾芻，如所聞法、如所得法，獨處空閑，思惟、籌量、審諦觀察。由此因緣，漸次生起勝三摩地。當知是名觀增上三摩地。**

卯二、第二義2　辰一、總標列

**復有差別，謂由四門起三摩地。一、由如前從他生起猛利樂欲聞正法門。二、由從他獲得無倒教授教誡，無間、殷重發起加行，未入根本勝三摩地，為欲趣入正教授門。三、由已入根本勝三摩地，為欲轉得所餘上位勝三摩地，心喜樂門。四、由多聞聞持，自能於法如理觀察平等觀門。**

辰二、別配屬

**當知此中，由第一門起欲增上三摩地，由第二門起精進增上三摩地，由第三門起心增上三摩地，由第四門起觀增上三摩地。**

丑二、指餘相

**所餘分別義及分別斷行，如聲聞地應知其相。**

　　所餘分別義等者：聲聞地中正廣分別：由欲增上力所得三摩地，名欲三摩地；乃至由觀增上力所得三摩地，名觀三摩地。復廣分別：正修習時，有八斷行。如彼釋相應知。（陵本二十九卷五頁[^5]2421）

子五、神通2　丑一、總標簡

**復次，修諸神足以為依止，能正引發諸聖神通。無有外道修諸神足能正引發諸聖神通。**

丑二、別釋相2　寅一、舉最勝

**又諸聖者引發所有最勝神通，隨所願樂，延諸壽行，或住一劫，或一劫餘，謂過一劫。不定**[^6]**種姓補特伽羅名為物類，當知此類唯住內法。**

　　不定種姓補特伽羅名為物類者：決擇分說：世尊多分依諸迴向菩提聲聞，密意說言：物類善男子，若有善修四神足已，能住一劫，或餘一劫。（陵本八十卷二十三頁6155）由是此說不定種姓補特伽羅名為物類。

寅二、簡無能3　卯一、於四事

**又諸聖者變化神通，於其四事不能變化。一者、根，二者、心，三者、心所有法，四者、業及業異熟。**

卯二、於變性2　辰一、轉令改受2　巳一、舉樂受望苦受

**又諸聖者變性神通，不能轉變順樂受業，令自性改成順苦受。**

巳二、例苦受望樂受

**如順樂受望順苦受，順苦受業望順樂受，應知亦爾。**

辰二、轉令無受2　巳一、舉順非苦樂受

**若業能順非苦樂受，當知畢竟順非苦樂。又諸聖者住持神通，不能住持順非苦樂受業，令成無受。**

巳二、例餘苦樂受

**餘亦如是。**

　　餘亦如是者：順樂、順苦受業，說名為餘。當知彼亦不能任持，令成無受，名亦如是。

卯三、於變時

**又諸聖者變時神通，不能轉變順現法受業，令成順後法受業；及順後法受業，令成順現法受業。**

壬三、根攝2　癸一、頌標列

**復次，嗢柁南曰：**

**　安立所行境　慧根為最勝　當知後安住　外異生品等**

癸二、長行釋4　子一、安立3　丑一、標列

**略由六處增上義故，當知建立二十二根。何等為六？一、能取境界增上義故；二、繼嗣家族增上義故；三、活命因緣各別事業加行士用增上義故；四、受用先世諸業所作愛不愛果及造新業增上義故；五、趣向世間離欲增上義故；六、趣向出世離欲增上義故。**

丑二、配釋6　寅一、眼等六根

**當知此中，眼根最初，意根為後，如是六根，於取境界有增上義。**

寅二、男女二根

**男女二根，於能繼嗣家族子孫有增上義。**

寅三、命根

**命根一種，於愛命者活命因緣各別事業加行士用有增上義。**

寅四、樂等五根

**樂最為初，捨為其後，如是五根，於其受用先業所作愛不愛果及造新業有增上義。**

寅五、信等五根

**信為最初，慧為其後，如是五根，於能趣向世間離欲有增上義。**

寅六、三無漏根

**未知當知、已知、具知三無漏根，於能趣向出世離欲最極究竟有增上義。**

丑三、結攝

**一切世間所現見義，其唯此量。當知是義能究竟者，無出於此二十二根，故一切根二十二攝。**

　　當知是義能究竟者等者：謂於一切世間所現見義，唯此二十二根為能究竟證得故。

子二、所行境3　丑一、出邪分別

**復次，或有一類作是思惟：若無內我託六根門，行六境界，如是六根各別所行、各別境界，然此六根唯能領受自所行境，誰能領受如是六根所行境性？當知此由不能了達緣起道理，故於諸行起邪分別。**

丑二、明緣起理2　寅一、辨應修3　卯一、修四念住

**緣起理者，謂若有時，修瑜伽師於內六根如理攀緣，精勤加行修四念住；即於爾時，此四念住領受六根所行境性。即此於彼由清淨故，名為出離。**

卯二、得七覺支

**又即勤修四念住故，初達諦理得七覺支；即於爾時，此諸覺支真故實故，領受念住所行境性。**

卯三、起於明脫

**又由修習覺支因緣，起於明脫。**

　　起於明脫者：解脫無明清淨智見，是名明脫。此由修習覺支因緣起故。

**即於爾時，如是明脫領受覺支已善修習。**

寅二、顯究竟

**從此已後，不復應修所行境性。如實已斷一切煩惱，即於爾時，於諸煩惱斷滅涅槃，離增上慢。即由遠離增上慢故，此現實有究竟明脫，如實領受已得明脫所行境性。由此出離一切所有有為法故，當知明脫亦得出離。**

丑三、辨正施設3　寅一、簡非涅槃

**於涅槃中，能取、所取二種施設皆無所有，一切戲論永滅離故。**

寅二、釋其差別

**是故乃至諸有為法，可得展轉問答施設能取、所取言論差別；究竟涅槃無為法中，一切問答言論差別，皆不如理。**

寅三、結唯染淨

**是故當知，於無我中，應正顯示唯有雜染、唯有清淨。**

子三、慧根最勝2　丑一、辨2　寅一、最初所作

**復次，若有黠慧、諸根猛利種類士夫補特伽羅，由思擇力，如理作意思惟諸法，乃於涅槃得正信解。**

寅二、次後所作

**由此增上，發勤精進；此增上故，能於身等所緣境界安住正念；此增上故，能於所緣令心一趣；此增上故，於一切法如實了知、如實觀見。由是因緣，能到究竟。**

丑二、結

**是故此慧，若初若後多有所作，故說慧根最為殊勝。**

子四、安住品類3　丑一、外異生品

**復次，若依諸佛無上菩提所得正信乃至正慧，於此世間亦無有者，當知此住外異生品。**

丑二、內異生品

**即於此法唯有世間，無出世者，當知此住內異生品，非外異生。**

丑三、別住餘品

**若於此法有出世者，當知一切別住餘品，非彼品類。**

　　當知一切別住餘品等者：住聖品類，名住餘品。簡非異生，名非彼類。前說信乃至慧，世間善根亦無有者，此住外異生品。若彼善根唯有世間，無出世者，此住內異生品。簡彼一切，故作是說。

壬四、力攝2　癸一、頌標列

**復次，嗢柁南曰：**

**　思擇覺慧等　國等及諸王　阿羅漢有學　質直最為後**

癸二、長行釋6　子一、思擇2　丑一、標得名

**略於一切現法、後法諸惡行中，深見過已，能正思擇，息諸惡行，修諸善行，名思擇力。**

丑二、辨業用3　寅一、能成二事

**當知此力能成二事。一者、能往人天善趣，二者、能往現法涅槃。**

寅二、能正修習

**又此能與修習力攝修諸念住為所依止，由此為依，能正修習四念住等菩提分法。當知此修名修習力。**

寅三、能伴羞恥3　卯一、標

**又思擇力，能與三處羞恥為伴。**

卯二、徵

**何等名為三處羞恥？**

卯三、釋2　辰一、別辨相3　巳一、他處羞恥

**一者、他處羞恥。謂作是思：若我作惡，當為世間有他心智諸佛世尊、若聖弟子、若諸天眾信佛教者，共所呵毀。是名第一處思擇力。**

巳二、自處羞恥

**二者、自處羞恥。謂作是思：若我作惡，定當為己**[^7]**深所呵毀，何有善人為斯惡行。是名第二處增上力。**

巳三、法處羞恥

**三者、法處羞恥。謂作是思：我若作惡，便為障礙於善說法毗奈耶中所修梵行；此法若有，便壞梵行。是名第三處思擇力。**

辰二、結略義

**如是羞恥，當知三處以為增上。一、世增上，二、自增上，三、法增上。**

子二、覺慧等2　丑一、標列

**復次，由自利行及利他行為增上故，當知建立有四種力。一、覺慧力，二、精進力，三、無罪力，四、攝受力。**

丑二、配釋2　寅一、於自義2　卯一、標差別

**能往現法涅槃，名為自義；能往人天善趣，亦名自義。**

卯二、配建立2　辰一、能起方便

**當知此中，依第一自義，建立覺慧、精進二力。由是二力，能有方便發起正勤。**

辰二、能得究竟

**依第二自義，立無罪力。由此三力，一切自義皆得究竟。**

寅二、於他義2　卯一、明建立

**樂利他者，他義有餘。由此增上，立攝受力。**

卯二、指攝事

**當知攝事，如菩薩地已辯其相。**

　　他義有餘等者：前三種力不能成辦他義，由此當知，更有餘力方能成辦，即攝受力。如菩薩地攝事品中辯四攝事應知。（陵本四十三卷十頁3506）

子三、國及王等2　丑一、標建立

**復次，依國及王、若男、若女、若夫、若妻、若愚、若智、若處居家、若出家眾，當知建立有十種力。**

丑二、指經說

**謂諸國王有自在力。如是等力，廣說如經。**

子四、阿羅漢2　丑一、總標

**復次，諸阿羅漢成就八力，如實領受貪瞋癡等永盡無餘，不造諸惡，修習諸善。**

丑二、別釋2　寅一、不造諸惡2　卯一、由厭後有

**謂心趣向遠離、出離、般涅槃故，厭背後有。厭背因緣，不造惡業。**

　　趣向遠離出離般涅槃故者：趣離諸欲惡不善法，是名趣向遠離。趣離居家迫迮種種大苦，是名趣向出離。趣無餘依妙涅槃界，是名趣般涅槃。

卯二、由厭諸欲

**又見諸欲猶如一分熱炭火故，厭背諸欲。厭背因緣，不造惡業。**

寅二、修習諸善2　卯一、標

**由此二力，不造諸惡。不造惡故，復由六門修習諸善。**

卯二、列

**謂念住、正斷、神足、根力、覺支、道支。**

子五、有學2　丑一、出佛說

**復次，諸佛如來依自利行及利他行，為欲顯己與諸弟子有差別故，說如是言：諸有學者成就五力，唯有如來成就十力。**

　　諸有學者成就五力者：成就信、勤、念、定、慧力，是名五力。由此五種具大威勢，摧伏一切魔軍勢力，能證一切諸漏永盡，是故名力。

丑二、顯彼義2　寅一、於諸有學

**若有成就有學五力，行自利行諸聖弟子，獲得最上阿羅漢果，從此無間，一切自義皆得究竟。**

寅二、於諸如來2　卯一、略辨相2　辰一、成就二行

**如來獲得阿羅漢已，成就十力，行利他行，即用利他以為自義。設於是時，一切所化其事究竟，入無餘依般涅槃界，當知爾時，於所作事方得圓滿。**

辰二、顯其殊勝

**若所修行阿羅漢行，若為利他即自義行，此二因緣，於諸弟子皆為殊勝。**

卯二、指廣說

**如來十力，如菩薩地已廣分別。**

子六、質直3　丑一、標簡所依

**復次，若有自愛、無諂無誑、其性質直補特伽羅，為證自義，有四種相。若依惡說法毗奈耶，便有稽留；要依善說法毗奈耶，乃無稽留。**

丑二、別釋四相3　寅一、徵

**云何四相？**

寅二、列

**一、說正法教，二、教授教誡，三、如理通達，四、得真實證。**

寅三、釋3　卯一、說正法教

**所聞正法，是諸勝解所依止處。由能遠離無因、惡因，開示稱理正因義故。**

卯二、教授教誡

**諸有無倒教授教誡，善能隨順斷加行教文義所攝無顛倒法，能令證得如前勝解所依處法。**

卯三、如理通達等2　辰一、總標

**若有自愛諸善男子，已調相續，有所堪能，來入內法毗奈耶中，得正宣說、得正開悟，便能速疾趣向勝進，如理通達所應通達，亦能實證真所應證。**

辰二、別釋2　巳一、如理通達

**謂四念住以為依止，於有為法，諸聰慧者共許為有、或許為無，皆正了知。於無為法，乃至有頂皆是有上，能正了知是為有上；涅槃無上，如實了知是為無上。如是名為如理通達。**

　　於無為法乃至有頂等者：此中無為，義顯非擇滅無為。乃至非想非非想處離下地欲，諸下地法暫不得生，非永寂滅，由是一切，說名有上。

巳二、得真實證

**又四念住以為依止，由靜定心，於七覺支正修習已，於明解脫究竟作證。如是名為得真實證。**

丑三、簡名稽留

**若彼自愛諸善男子，趣入惡說法毗奈耶，於是四處皆不能得，故名稽留。**

壬五、覺支攝2　癸一、頌標列

**復次，嗢柁南曰：**

**　立差別　食漸次　安樂住　修居後**

癸二、長行釋7　子一、立

**由奢摩他、毗鉢舍那俱品差別，建立覺支。如聲聞地應知其相。**

　　如聲聞地應知其相者：聲聞地說：即此七種如實覺支，三品所攝。謂三覺支奢摩他品攝，三覺支毗鉢舍那品攝，一覺支通二品攝，是故說名七種覺支。謂擇法覺支、精進覺支、喜覺支，此三觀品所攝；安覺支、定覺支、捨覺支，此三止品所攝；念覺支一種，俱品所攝，說名遍行。（陵本二十九卷十一頁2439）其相應知。

子二、差別

**復次，自性差別故，及所緣、因緣相差別故，應知七覺支，十四種差別。所緣、因緣相廣分別義，如三摩呬多地及聲聞地應知其相。**

　　應知七覺支十四種差別者：謂七覺支，自性差別及相差別各說有七，如是總成十四種差別。

子三、食2　丑一、舉為食3　寅一、標

**復次，於能隨順覺支法中，略有二種無倒作意，當知總與覺支為食。**

寅二、徵

**何等為二？**

寅三、列

**一、正作意，二、數作意。**

丑二、翻非食

**與此相違，當知非食。**

子四、漸次2　丑一、標安立

**復次，於初中後隨闕一支，令如實覺不得圓滿。如其色類所依、能依流轉安立，隨其生起漸次而說。**

丑二、釋相依

**當知此中，念為所依，擇法能依；餘隨所應，當知亦爾。**

　　念為所依擇法能依等者：法蘊足論說：佛告苾芻：若有於身住循身觀，安住正念，遠離愚癡，爾時便起念覺支，得念覺支，修令圓滿。彼由此念，於法揀擇、極揀擇、遍尋思、遍伺察、審諦伺察，爾時便起擇法覺支，得擇法覺支，修令圓滿。彼由擇法，發勤精進，心不下劣，爾時便起精進覺支，得精進覺支，修令圓滿。彼由精進，發生勝喜，遠離愛味，爾時便起喜覺支，得喜覺支，修令圓滿。彼由此喜，身心輕安，遠離麤重，爾時便起輕安覺支，得輕安覺支，修令圓滿。彼由輕安，便受快樂，樂故心定，爾時便起定覺支，得定覺支，修令圓滿。彼由心定，能滅貪憂，住增上捨，爾時便起捨覺支，得捨覺支，修令圓滿。於受、心、法住循受、心、法觀，廣說亦爾。如是覺支漸次而起、漸次而得，修令圓滿。（法蘊足論七卷十一頁26,491b）此中道理，如彼應知。

子五、安樂2　丑一、辨安住2　寅一、出因緣2　卯一、簡差別2　辰一、舉不安住3　巳一、標

**復次，若有苾芻，於諸覺支方便修習，由四因緣，令其不得安隱而住。**

巳二、徵

**何等名為四種因緣？**

巳三、列

**一者、一切煩惱品類麤重皆未離故；二者、奢摩他品諸隨煩惱現在前故；三者、毗鉢舍那品諸隨煩惱現在前故；四者、道未調善而乘駕故。**

辰二、翻得安住

**與此相違，四種因緣，令其獲得安隱而住。**

卯二、結正知

**於此二種善巧，苾芻如實了達，正知而住。**

寅二、隨難釋2　卯一、舉不調善

**由諸作意有加行故，精進太過；又由前後**[^8]**有增減故，運轉不等。由此二緣，當知名為道不調善。**

卯二、翻名調善

**與此相違，二因緣故，名道調善。**

丑二、喻自在2　寅一、總標

**如轉輪王，於四洲渚得大自在，所獲七寶；如是心王，於四聖諦得大自在，所獲真淨七覺支寶，當知亦爾。**

寅二、別辨7　卯一、喻念覺支

**謂於奢摩他、毗鉢舍那雙品運轉，降伏一切煩惱勝怨。由此義故，初念覺支猶如輪寶。**

卯二、喻擇法覺支

**所知境相其量無邊，能知智體亦隨廣大。由此義故，擇法覺支猶如象寶。**

卯三、喻精進覺支

**依此速能，乃至往彼所行、所得殊異勝處。由此義故，精進覺支猶如馬寶。**

卯四、喻喜覺支

**悅意無罪，最為殊勝。由此義故，其喜覺支猶如女寶。**

卯五、喻輕安覺支

**身心映徹，有所堪能。由此義故，輕安覺支如神珠寶。**

卯六、喻定覺支

**能辦一切所欣求事。由此義故，其定覺支如藏臣寶。**

卯七、喻捨覺支

**能摧一切染汙法軍，能率一切清淨法軍，能趣無相安隱住處。由此義故，其捨覺支如軍將寶。**

子六、住2　丑一、標喻

**復次，諸修行者得七覺支，譬如大王有妙衣篋，三時受用。三分安住彼七覺支，當知亦爾。**

丑二、釋相3　寅一、三時

**言三時者，謂初日分時、中日分時、後日分時。**

寅二、三分

**言三分者，謂奢摩他品、毗鉢舍那品及其俱品。**

寅三、安住3　卯一、支具闕

**於初分中住四覺支，第二分中住四覺支，第三分中具足安住七種覺支。諸修行者，未曾安住唯一覺支。**

卯二、無怨等

**又七覺支，於諸外道無怨憎故，無違競故，恆懷利益意樂轉故，一切煩惱皆離繫故，說名無怨、無敵、無害、無有災患。**

卯三、如實知

**若修行者，於七覺分隨時現前、隨量現前，說名為住。若時退出，說名為滅。於是一切如實了知。彼由如是正知住故，名無罪住，無有愛味，心離味染。**

子七、修3　丑一、標列因緣

**復次，二十一種想俱行修諸覺支者，當知略由二因緣故。一、據相應俱行義，二、據無間俱行義。**

　　二十一種想俱行等者：聲聞地中說有十想。一、不淨想，二、無常想，三、無常苦想，四、苦無我想，五、厭逆食想，六、一切世間不可樂想，七、光明想，八、離欲想，九、滅想，十、死想。（陵本二十八卷五頁2341）今不淨想別開為九，謂青瘀想乃至空想。所餘想中，除離欲想及與死想，依三三摩地總攝為三，名無願行想，及空行想、無相行想。即此三想，并前十想總攝別開，合共建立二十一想。修諸覺支與此二十一想俱行，或俱時有，是名相應；或次第起，是名無間。

丑二、配釋差別2　寅一、據相應義

**無常等想俱行修，乃至死想俱行修者，據相應義。**

寅二、據無間義2　卯一、舉不淨等

**不淨等想俱行修，乃至觀空想俱行修者，據無間義。**

卯二、例修慈等

**慈**[^9]**等俱行修，應知亦爾。**

　　慈等俱行修等者：謂諸聖者，修習四無量定與覺支俱，是名慈等俱行修。應知此亦據無間義。

丑三、廣明對治2　寅一、修無常等及不淨等2　卯一、標列所治

**又於過去、未來、現在一切行中，諸行愛染，若懶惰懈怠，若薩迦耶見雖已斷滅習氣隨縛我慢現行，若貪味愛，若於世間種種妙事欲樂貪愛，若有所餘煩惱隨眠，若希求利養，若希求活命，若諸欲愛，若諸有愛，若隨虛妄分別所起四種欲貪。一、美色貪，二、形貌貪，三、細觸貪，四、承事貪。如是能令生起所有非理過患，及令其心越路而轉。**

　　又於過去未來現在一切行中等者：於薩迦耶所攝諸行生起愛著，是名於一切行諸行愛染。不勤方便修習善法，是名懶惰懈怠。依於段食貪著美味，名貪味愛。於諸世間種種戲論，非一眾多別別品類所思念中，發欲貪愛，名於世間種種妙事欲樂貪愛。餘文易知。於是一切所對治法，修習十想為能對治，修所成地[^10]中廣辯其相應知。（陵本二十卷六頁[^11]1723）又聲聞地說：有十種違逆學法，及彼對治十種隨順學法。隨應當釋。（陵本二十八卷四頁2336）

**對治彼故，隨其所應，有二十一想俱行修覺支差別。**

卯二、配釋修想6　辰一、修無願行想

**謂為對治四種障故，修無願行想，從無常想乃至一切世間不可樂想。**

　　謂為對治四種障故等者：此四種障，謂即前說於一切行諸行愛染，若懶惰懈怠，若貪味愛，若於世間種種妙事欲樂貪愛應知。修無常想，對治諸行愛染。修無常苦想，對治懶惰懈怠。修厭逆食想，對治貪味愛。修一切世間不可樂想，對治世間種種妙事欲樂貪愛。如是一切，皆修無願行想所攝。

辰二、修空行想

**為欲對治一種障故，修空行想，苦無我想。**

　　為欲對治一種障故等者：此一種障，謂即前說薩迦耶見。修苦無我想能正對治。此即空行想攝。

辰三、修無相行想

**為欲斷滅所餘煩惱隨眠障故，修於三界無相行想。**

　　修於三界無相行想者：謂於斷界、離欲界、滅界觀見最勝寂靜功德，修習斷想、離欲想、滅想故。

辰四、於諸欲中修過患想

**為欲對治希求利養及欲愛故，於諸欲中修過患想。**

辰五、修習死想

**為欲對治希求活命及有愛故，修習死想。**

辰六、修不淨等想2　巳一、出差別

**為欲對治隨逐虛妄分別所起四欲貪故，修不淨想為初，乃至觀空想為後。**

巳二、明所攝2　午一、略標

**又此一切從青瘀想乃至觀空想，當知皆是不淨想攝。**

午二、別辨

**又於此中，青瘀想為初，膨脹想為後，對治美色貪；食噉想、分赤想、分散想，對治形貌貪；骸骨想、骨鎖想，對治細觸貪；觀無心識空有尸想，對治承事貪。**

寅二、修慈最極至遍淨等

**又於此中，修慈最極至遍淨等，如三摩呬多地應知其相。**

　　修慈最極至遍淨等者：三摩呬多地說：第三靜慮，於諸樂中其樂最勝，憶念此樂修習慈心，慈最第一，故說修慈極於遍淨。乃至廣說。（陵本十二卷十二頁1017）如彼應知。

壬六、道支攝2　癸一、頌標列

**復次，嗢柁南曰：**

**　初內外力　清淨差別　異門沙門　婆羅門後**[^12]

癸二、長行釋4　子一、內外力2　丑一、標列最勝

**若內若外一切力中，為欲生起八支聖道，有二種力，於所餘力最為殊勝。云何為二？一者、於外力中，善知識力最為殊勝；二者、於內力中，正思惟力最為殊勝。**

丑二、隨釋差別2　寅一、釋名所餘

**當知此中，離諸障礙，先修福業，於衣食等無匱乏等，名餘外力。**

　　離諸障礙等者：謂離業障、煩惱障、異熟障，是名離諸障礙。於其先世修福業故，時時獲得隨順資生眾具，所謂衣、食、病緣醫藥及餘什具。又不積聚造作多疾病業，由是因緣，無諸疾病，故置等言。如是一切，名餘外力。

**除正思惟相應想外，餘斷支分，名餘內力。**

　　餘斷支分者：謂戒律儀、根律儀、於食知量、悎寤瑜伽、正知而住、愛樂遠離、清淨諸蓋、依三摩地。如是一切皆斷支分，說名為餘。

寅二、釋其最勝

**外善知識者，謂從彼聞無上正法，由此故名從他聞音。內正思惟者，謂此無間，能發正見為上首道。**

子二、清淨差別3　丑一、出異名4　寅一、清淨

**復次，彼正見等，若在有學，由無漏故，說名清淨。**

寅二、鮮白

**若在無學，相續淨故，說名鮮白。**

寅三、無有塵點

**若在世間，遠離無量隨外道見諸惡邪行，是故說名無有塵點。**

寅四、離隨煩惱

**遠離塵點所起後有諸業雜染，是故說名離隨煩惱。**

丑二、明所攝2　寅一、標列

**略說一切八聖道支，二處所攝。一者、世間，二、出世間。**

寅二、隨釋

**其世間者，三漏、四取所隨縛故，不能盡苦；是善性故，能往善趣。出世間者，與彼相違，能盡眾苦。**

丑三、指前相

**又正見等八聖道支廣分別義，如聲聞地及攝異門分應知其相。七種定**[^13]**具，如三摩呬多地已說。**

　　七種定具等者：三摩呬多地說：云何有因有具聖正三摩地？當知善故，及無漏故，說名為聖。有五道支名此定因。所謂正見、正思惟、正語、正業、正命。具有三種。所謂正見、正精進、正念。此中薄伽梵總說前七道支，與聖正三摩地為因為具。隨其所應，差別當知。謂由前導次第義故，立五為因；於三摩地資助義故，立三為具。（陵本十二卷十八頁1042）今此總說，名為定具。

子三、異門2　丑一、聖道支攝6　寅一、名法

**復次，正見為首八聖道支，會正理故，說名為法。**

寅二、名毗奈耶

**能滅一切諸煩惱故，名毗奈耶。**

寅三、名聖

**去諸惡法極懸遠故，一切聖賢共祖習故，說名為聖。**

寅四、名善

**能隨順往諸善趣故，說名為善。**

寅五、名應修

**趣涅槃故，說名應修。**

寅六、名善哉

**諸有智者所稱讚故，說名善哉。**

丑二、邪道支攝2　寅一、標相違

**與此相違，應知即是邪見為首八邪道支所有差別。**

寅二、釋差別5　卯一、名黑

**墮在無明黑闇品故，說名為黑。**

卯二、名無義

**往惡趣故，說名無義。**

卯三、名下劣

**不善性故，說名下劣。**

卯四、名有罪

**生現法中所有怖畏及怨憎故，說名有罪。**

卯五、名應遠離

**諸有智者所譏毀故，所遠離故，名應遠離。**

子四、沙門婆羅門2　丑一、舉沙門2　寅一、略顯差別3　卯一、出安立2　辰一、沙門義

**復次，依第一義所有沙門，安立如是八支聖道為沙門義。**

辰二、沙門性

**為此義故，於善說法毗奈耶中，假名出家受沙門性。**

　　為此義故者：為欲證得沙門果義，名為此義。

卯二、辨勝劣

**又此畢竟無失壞故，名第一義。其假名者即不如是。**

卯三、明勝義2　辰一、標得名

**諸有成就此第一義沙門性者，當知亦名勝義沙門。**

辰二、顯永斷2　巳一、總標

**又彼追求此沙門果貪瞋癡等畢竟斷義，是故說彼名沙門義。**

巳二、別廣

**此沙門義復有二種。一、無差別總相建立；二、若有所作、若無所作，行向、住果差別建立。**

　　此沙門義復有二種等者：謂不分別行向住果，名無差別總相建立。若於向道轉，彼名行向者，由向道故，建立四種補特伽羅，當知此有所作。若得沙門果，彼名住果者，由道果故，建立四種補特伽羅，當知此無所作。是名第二有差別建立。

寅二、結攝一切

**如是一切總有四種。一、沙門性，二、是沙門，三、沙門義，四、沙門果。**

丑二、例婆羅門

**其**[^14]**婆羅門差別道理，當知亦爾。**

壬七、息念攝2　癸一、頌標列

**復次，嗢柁南曰：**

**　障隨惑尋等　果欲細身勞　學住及作意　智無執為後**

癸二、長行釋8　子一、障隨惑尋等3　丑一、指修相

**入出息念修習差別有十六行，廣分別義，如聲聞地應知其相。**

　　有十六行廣分別義等者：聲聞地說：云何名為十六勝行？謂於念入息，我今能學念於入息，乃至廣說。彼差別義應知。（陵本二十七卷九頁2276）

丑二、出障法3　寅一、標

**又勤修行諸瑜伽師，修習如是入出息念，爾時應知五障礙法。**

寅二、列

**一者、於其外緣，其心散亂；二者、入出息轉有所艱難；三者、掉舉惡作纏現在前；四者、惛沈睡眠纏現在前；五者、樂與道俗共相雜住。**

寅三、結

**如是**[^15]**五法，於未得定欲求心定，及得定已倍復增長，當知一切能為障礙。**

丑三、辨對治2　寅一、於奢摩他品

**奢摩他品諸隨煩惱所染汙時，發身惛沈，生心下劣。由正修習入出息念，身心輕安，能令惛沈下劣俱行身心麤重皆悉遠離。**

寅二、於毗鉢舍那品2　卯一、出所治

**毗鉢舍那品諸隨煩惱所染汙時，發生種種尋伺妄想，謂欲尋伺等不正尋伺，及無明分尋伺所起諸欲想等種種妄想。**

　　欲尋伺等不正尋伺者：此中等言，等取恚、害尋伺應知。

卯二、明能治2　辰一、令靜息

**由正修習入出息念，令尋伺等悉皆靜息。**

辰二、令圓滿

**為欲對治彼無明分諸妄想故，純修明分想，令速得圓滿。**

子二、果2　丑一、能令等持無有間闕

**復次，正勤修習入出息念諸瑜伽師，於緣過去諸行尋伺，能令無間所生等持有間闕者，速得損減；於緣未來諸行尋伺，能令無間所生等持有間闕者，速得止息；於緣現在諸行尋伺，能令無間所生等持有間闕者，速得寂靜。**

丑二、能斷六結得諸果利3　寅一、標經說

**又若略說，由能永斷六種結故，當知建立二種、四種及以七種諸果勝利。如經廣說。**

寅二、釋六結

**云何六結？謂順下分、上分二結，見道、修道所斷二結，若起、若生二分位結。**

寅三、配建立

**如是別別當知總說有六種結；如其次第，建立二種、四種、七種諸果勝利。**

　　建立二種四種七種諸果勝利者：永斷下分、上分二結，建立二果，謂不還果、阿羅漢果。永斷見、修所斷二結，建立四果，謂預流果乃至阿羅漢果。永斷若起、若生二分位結，建立七果，謂預流、一來，及五不還果。五不還果者，謂中般涅槃、生般涅槃、無行般涅槃、有行般涅槃、上流般涅槃。如聲聞地別釋其相應知。（陵本二十六卷五頁2185）

子三、欲2　丑一、標列二種

**復次，入出息念修習差別，略有二種。一者、有上，二者、無上。**

丑二、隨釋差別2　寅一、有上2　卯一、出觀察

**其有上者，謂如有一，獨處空閑，以靜定心如理觀察：命根繫屬入息出息。若我於入息後無有出息，或出息後無入息者，如是命根即應斷滅。而於無常行中，有希奇事。入息滅已，我命根住，乃復得至出息生時。出息滅已，我命根住，乃復得至入息生時。**

卯二、明修習

**彼由攀緣如是事故，深心厭離，於三世境所發愛恚淨修其心，是名有上。**

寅二、無上

**十六行修，當知無上。**

子四、細3　丑一、名微細住

**復次，如是入息出息念住，緣細風色為境界故，名微細住。**

丑二、名不流散

**隔絕一切亂尋伺故，名不流散。**

丑三、名不可伏

**發生廣大身心所有妙輕安故，名不可伏。**

子五、身勞5　丑一、令身無勞

**復次，修習如是入出息念，令身無勞，善能除遣奢摩他品隨煩惱故。**

丑二、令眼無勞

**令眼無勞，善能除遣毗鉢舍那品隨煩惱故。**

丑三、名隨觀察

**由隨觀察涅槃樂故，名隨觀樂。**

丑四、名領受樂

**由隨領受第三靜慮地中樂故，名領受樂。**

丑五、名安樂住

**無染住故，無恐畏故，名安樂住。**

子六、學住2　丑一、住無差別

**復次，容有是處，或有一人作如是念：如來與彼最極下劣得慧解脫阿羅漢果無有差別。謂依解脫作是思惟：如來解脫與慧解脫阿羅漢果所有解脫無有差別。**

丑二、住有差別2　寅一、舉作念

**頗復有人作如是念：如來所有離諸蓋住；居內法中最極下劣若諸有學、若諸異生，由精進力，於其五蓋伏斷而住，名離蓋住。此離蓋住、彼離蓋住，為如解脫無有差別，為有差別？**

寅二、顯正義2　卯一、標差別

**應知如是二離蓋住，極大差別。**

卯二、釋彼相2　辰一、有學

**謂諸有學，雖現行故，離蓋住心與如來等。然彼隨眠未永斷故，諸蓋數數間心相續，數數作意勵力除遣。**

辰二、如來

**如來諸蓋畢竟斷故，離諸蓋住。與彼所有離諸蓋住，極大差別，非如解脫無有差別。**

子七、作意2　丑一、出依止2　寅一、能了知

**復次，修瑜伽師，入出息念為所依止，修四念住如理作意以為依止，於諸未斷內心所有非理作意，如實了知是為非理；於內所有如理作意，如實了知是為如理。**

寅二、為永斷

**既了知已，於內所有非理作意，一向遠離；於內所有如理作意，一向修習。為欲令彼永斷滅故。**

丑二、舉譬喻2　寅一、非理作意

**又於此中，身等四法如四大路。非理作意如塵土丘，不堅牢故，不真實故，迷亂心故。**

寅二、如理作意

**如理作意如四方來輿乘車輦**[^16]**，緣身等四境界門轉，能損害彼如塵土丘非理作意，亦令一切相續清淨。**

子八、智無執2　丑一、出無我2　寅一、總標

**復次，精勤修習諸息念者，由正修習四種念住，無我等故，平等平等。**

　　無我等故平等平等者：前說：修瑜伽師於內六根如理攀緣，精勤加行修四念住；即於爾時，此四念住領受六種所行境性。即此於彼由清淨故，名為出離。由是當知，無別內我為能領受如是六根所行境性。如六根門，各別領受自所行境，而無有我，其義平等，名無我等。通達諦理，不起能緣、所緣分別，是名平等平等。

寅二、別釋2　卯一、舉修身念住

**是身種類，能取於身如理作意。如身無我，作意亦爾。是故說彼為身一分。能修如是身念住者，都不可得。**

　　是身種類等者：如理作意能取於身，由是說彼是身種類，身一分故。如身自性非我，說無有我，作意自性非我亦爾。除此唯法，無別實我，是故說言能修如是身念住者，都不可得。

卯二、例修餘念住

**如身念住，廣說乃至修法念住，當知亦爾。**

丑二、結無執

**如是諸佛修念住教，外道法中皆無所有，是故說此修念住教，名非一切外道所執。**

壬八、學攝2　癸一、頌標列

**復次，嗢柁南曰：**

**　初尊重尸羅　清淨戒圓滿　現行學勝利　學差別為後**

癸二、長行釋5　子一、尊重尸羅3　丑一、指學相

**學有三種，謂增上戒學、增上心學、增上慧學。建立如是三學差別，如聲聞地應知其相。**

　　建立如是三學差別等者：安住具戒等，是名增上戒學。住四靜慮等，是名增上心學。於四聖諦等如實智見，是名增上慧學。義如聲聞地說應知。（陵本二十八卷一頁2323）

丑二、辨應知3　寅一、總標二行

**又略於此諸所學中，所有邪行應正了知，所有正行應正了知。**

寅二、別釋其相2　卯一、邪行2　辰一、出不尊重2　巳一、舉於淨戒

**言邪行者，謂如有一，不尊重戒，泛爾出家。雖復出家，不以淨戒為其增上。**

巳二、例於定慧

**如於淨戒，於定、於慧，應知亦爾。**

辰二、明其毀犯

**彼可容有犯無餘罪，於彼世尊說其於諸沙門果證為無能者。是故當知，彼於三學一向毀犯。**

　　彼可容有犯無餘罪者：下說：應知略有五種罪聚攝一切罪。何等為五？一者、他勝罪聚，二者、眾餘罪聚，三者、隕墜罪聚，四者、別悔罪聚，五者、惡作罪聚。（陵本九十九卷二頁7409）又說：四種罪聚，名有餘罪；他勝罪聚，名無餘罪。（陵本一百卷二頁7474）此無餘罪，應準彼知。

卯二、正行2　辰一、標列三種

**言正行者，有三正行，謂下中上。**

辰二、別釋其相3　巳一、下正行2　午一、辨尊重2　未一、尊重淨戒

**下正行者，謂如有一，尊重淨戒，亦以淨戒為其增上，與前相違。**

未二、非重定慧

**於定、於慧不生尊重，不為增上。**

午二、明毀犯

**此不容有犯無餘罪，而容有犯小隨小罪。於此如來不說其於沙門果證為無能者。**

巳二、中正行3　午一、辨尊重

**中正行者，謂於戒定皆悉尊重，亦為增上。**

午二、明毀犯

**如尊重戒，毀犯次第，此中亦爾。**

午三、結邊際

**是故當知，乃至所有諸異生位。**

巳三、上正行2　午一、辨尊重

**上正行者，謂已見諦，於三種學皆悉尊重。**

午二、出無犯

**此已獲得沙門果證，不待思擇有能、無能。**

寅三、結明開合

**如是二行開為四種，即此四種合為二行。此二與四平等平等。**

　　如是二行開為四種等者：邪行、正行，是名二行。邪行唯一，正行有三，謂下中上，是名四種。

丑三、簡所作

**當知此中，若有定學，必有戒學；若有慧學，必有定學；有戒學者，不必定有定學、慧學。若瑜伽師尊重諸學，當知是名所作圓滿；其餘但名所作一分。**

子二、清淨戒圓滿2　丑一、第一義3　寅一、淨戒圓滿

**復次，於性罪處能遠離故，當知是名淨戒圓滿。**

寅二、善法圓滿

**於能密護諸根門等攝受淨戒所有善法，無間受持相續轉故，當知是名善法圓滿。**

　　於能密護諸根門等者：等取所餘於食知量等一切善法應知。

寅三、別解脫圓滿

**於遮罪處能遠離故，當知是名別解脫圓滿。**

丑二、第二義

**又依聖所愛戒，若依蘊等五種善巧，及依別解脫律儀，受持世俗所有禁戒，隨其次第，應知淨戒圓滿等第二門差別。**

子三、現行2　丑一、出二差別2　寅一、略標列

**復次，依淨尸羅略有二種所學差別。一者、受持非止所攝所受尸羅，所有如法身語現行所攝學處；**

　　受持非止所攝所受尸羅等者：為止息惡，正受具戒，名止所攝所受尸羅。今說如法身語現行，應勤修學正所應作，非唯遮止作不應作，由是說言非止所攝所受尸羅。

**二者、受持是止所攝所受尸羅所攝學處。**

寅二、廣後一

**此復二種。謂或有是毗奈耶所說，非別解脫所說；或有是毗奈耶所說，亦是別解脫所說。**

丑二、結三增上

**是故一切總略而言，有三學處。一、增上現行，二、增上毗奈耶，三、增上別解脫。**

子四、學勝利

**復次，學勝利住、慧為上首、解脫堅固、念為增上，修習三學速圓滿等，如攝釋分廣辯應知。**

子五、學差別2　丑一、戒學差別2　寅一、辨2　卯一、指前相

**復次，住具戒等，如聲聞地應知已辯。**

卯二、釋異名7　辰一、名律儀

**又即淨戒，對治一切犯戒惡故，密護根門所依處故，說名律儀。**

辰二、名圓滿清淨

**初善受故，說名圓滿。後善守故，說名清淨。**

辰三、名善無罪

**感愛果故，說名為善。無染汙故，說名無罪。**

辰四、名無害隨順

**於諸有情能善隨順慈心定故，說名無害。於沙門性善隨順故，說名隨順。**

辰五、名順澄清及不隨順

**趣聖所愛澄清性故，名順澄清。終不隨順戒禁取故，名不隨順。**

辰六、名同色類及與順轉

**與同法者為同分故，名同色類。於正修習增上心、慧為所依處，隨順轉故，名為順轉。**

辰七、名無熱惱無燒惱無悔惱

**不惱於他饒益轉故，又正遠離自苦行故，名無熱惱。於所受持無變悔故，名無燒惱。於諸毀犯不現行故，如法悔除已**[^17]**所犯故，名無悔惱。**

寅二、結

**如是名為增上戒學所有差別。**

丑二、心學慧學差別3　寅一、總標

**三住為依，當知增上心學、慧學所有差別。**

寅二、別配

**謂由天住、梵住差別，應知增上心學差別。由諸所有覺分等法聖住差別，應知增上慧學差別。**

寅三、隨釋3　卯一、天住

**謂四靜慮、四無色等，名為天住。**

　　四靜慮四無色等者：等取所餘等持、等至應知。

卯二、梵住

**四無量定，名為梵住。**

卯三、聖住2　辰一、標列一切

**四聖諦智，四種念住，乃至道支，四種行跡，勝奢摩他、毗鉢舍那，四法跡等，當知一切皆名聖住。**

　　四法跡等者：等取四居處及四所依應知。四居處者，謂慧居處、諦居處、捨居處、寂靜居處。四所依者，謂依法不依眾生、依義不依文、依了義經不依不了義經、依智不依識。顯揚論中別釋其相應知。（顯揚論二卷十八頁31,490b）

辰二、廣無染法2　巳一、標列四種

**又有四種若行、若住無雜染法，令修觀者，或於境界退出遊行，或於所緣安心靜定，離諸雜染安隱而住。**

　　或於境界退出遊行者：謂於所行境界可意、不可意相，不生貪恚，心無擾動故。

**云何為四？一、於隨順喜受境界諸雜染喜，深心棄捨；二、於隨順憂受境界諸染汙憂，深心棄捨；三、於毗鉢舍那品諸隨煩惱淨修其心；四、於奢摩他品諸隨煩惱淨修其心。**

巳二、結其所依

**於是四種若行、若住離諸雜染安隱住法，應知四種安足處所所依法跡。如其所應，當知即是無貪、無瞋、正念、正定。**

壬九、證淨攝2　癸一、頌標列

**復次，嗢柁南曰：**

**　證淨初安立　有變異為先　天路喻明鏡　記別最居後**

癸二、長行釋5　子一、安立4　丑一、標列二法

**具足正見如來弟子，略由二法，能正攝受澄清性故，應知建立四種證淨。**

　　應知建立四種證淨者：謂佛證淨、法證淨、僧證淨、戒證淨，是名四種證淨。如顯揚論別釋應知。（顯揚論三卷十八頁31,496a）

**謂沙門義所攝信、戒。**

丑二、別釋其相2　寅一、信澄清性

**於能說者、於沙門義、於同法者、於能證得沙門助伴所有淨信，深固根本，於餘生中亦不可引。無虛誑故，名澄清性。**

　　於能說者等者：此中義顯，於佛法僧真覺所生無動心淨。於能說者，謂即於佛。於沙門義，謂即於法。前說：依第一義所有沙門，安立如是八支聖道為沙門義故。於同法者，於能證得沙門助伴，謂即於僧。於如是所心生淨信，通世出世應知。

寅二、戒澄清性

**及淨尸羅，於其一切能往惡趣惡不善法，獲得畢竟不作律儀，是故亦得名澄清性。**

丑三、明建立義2　寅一、第一義2　卯一、顯最勝2　辰一、信澄清性

**應知此中，依止淨信，於善說法毗奈耶中深生信解。由此淨信澄清性故，設在餘生，於佛善說法毗奈耶畢竟無轉。**

辰二、戒澄清性

**又由怖畏諸惡道苦，受持淨戒，對治惡行。由此攝受戒澄清性，設**[^18]**在餘生，亦不造惡墮諸惡趣，畢竟無退，乃至涅槃。**

卯二、簡所說

**由於善說法毗奈耶畢竟無轉所依處故，畢竟不往一切惡趣所依處故，其用最勝，唯說信、戒為澄清性，非餘精進、念、定等法非澄清性。**

寅二、第二義

**又此信、戒，是其增上戒定慧學所依止處，由說信、戒是清淨故，義顯三學皆得清淨。由是因緣，唯說此**[^19]**二以為證淨。是名第二義門差別。**

丑四、廣釋異名3　寅一、名滋潤福

**如是證淨，善能滋潤一切墮界白淨法故，名滋潤福。**

寅二、名滋潤善

**能引殊勝諸聖道故，名滋潤善。**

寅三、名能引樂

**能引所餘煩惱斷故，名能引樂。**

子二、有變異為先2　丑一、出有變異3　寅一、標

**復次，一向決定能往善趣，成就證淨諸聖弟子，猶有住於善趣三種諸大互違變異所起重苦怖畏，然無惡趣所有怖畏。**

寅二、徵

**云何三種重苦怖畏？**

寅三、列

**一者、病苦，二者、老苦，三者、斷截末摩死苦。**

丑二、簡非變異

**是故說言：其四大種可令變異，非已成就四種證淨諸聖弟子可有變異。**

　　其四大種可令變異等者：謂四大種可令諸聖弟子變異有苦，非聖弟子可令四大有變異故。

子三、天路2　丑一、出無惱害

**復次，若第一義清淨諸天，說名最勝無有惱害，由身語意畢竟無有惱害事故。即依如是清淨天性，說四證淨名為天路。**

　　若第一義清淨諸天者：前說有二淨天，一、不善淨天，二、善淨天。若唯能入世俗定者，當知是天不善清淨，於諸諦中不了達故，其心未得善解脫故。若能證入內法定者，當知是天名善清淨，於諸諦中已了達故，其心已得善解脫故。（陵本八十七卷三頁6561）今此唯取善清淨天，是故說彼名第一義。

丑二、明修隨念2　寅一、總標

**又四證淨為所依止，諸聖弟子，依三種門修六隨念。**

寅二、別辨3　卯一、辨所為

**一者、為斷奢摩他品諸隨煩惱所起染惱；二者、為斷毗鉢舍那品諸隨煩惱所起染惱；三者、為斷雖無染惱，而於未來當可生起二隨煩惱。**

卯二、辨隨惑

**當知此中，惛沈睡眠，名奢摩他品諸隨煩惱。欣樂諸欲俱行掉舉、貪等過失所生不善欲尋伺等，令心流散諸雜染法，名毗鉢舍那品諸隨煩惱。**

卯三、辨差別

**又由勝義諦理所得隨念，名義威勇。由世俗諦理所得隨念，名法威勇。**

子四、喻明鏡

**復次，譬如有人執持明鏡，為觀自面淨不淨相；如是如來諸聖弟子，執持微妙證淨明鏡，為如實觀自身所有染淨諸相。**

子五、記別2　丑一、果證差別2　寅一、辨前三果3　卯一、預流

**復次，若有成就四種證淨，唯即依自四種證淨為他記別，不依上位能順歡喜所修隨念。由此因緣，當知記別預流果證，未趣上位所修道故。**

卯二、一來2　辰一、標因緣

**若於上位能順歡喜五種隨念，為他記別。由是因緣，當知記別一來果證。**

　　上位能順歡喜五種隨念者：修所成地說：入聖諦現觀已，為欲證得速疾通慧，作意思惟諸歡喜事。謂聖弟子，已見聖諦，已得證淨。即以證淨為依止故，於佛法僧勝功德田，作意思惟發生歡喜。又依自增上生事，及決定勝事，謂己身財寶所證盛事，作意思惟發生歡喜。（陵本二十卷二十三頁1795）此中有五隨念，謂佛隨念、法隨念、僧隨念、戒隨念、捨隨念，如次應知。

辰二、釋所由

**由三摩地未成滿故，於離欲道未圓滿故，於彼諸天未現見故。為求離欲，修習能順歡喜諸法；由此歡喜為所依故，發生輕安；由輕安故，領受身樂；由受樂故，心得正定，而於靜定未得成滿。**

卯三、不還

**若於上位六種隨念，為他記別。由是因緣，當知記別不還果證。**

　　若於上位六種隨念等者：前五隨念及天隨念，名六隨念。由於上位已能現見諸天眾故，是故增天隨念為六隨念。顯揚論說：隨念記別，謂不還果，已得根本定，現見諸天眾，與梵眾等共興言論，隨念所求自乘功德未圓滿故。（顯揚論二十卷二頁31,578c）其義應知。

寅二、簡最上果

**阿羅漢果唯出世道乃能趣證，所有隨念唯是世間，是故不還果證已上，更無如是隨念記別。**

丑二、證淨差別

**又四證淨，預流果中唯說為淨，於餘學果說圓滿淨，於最上果說為第一圓滿清淨。**

戊四、結指餘

**如是略引隨順此論境智相應諸經宗要摩怛理迦，其餘一切隨此方隅，皆當覺了。**

**瑜伽師地論科句披尋記卷第九十八**

[^1]: 「四」，大正、陵本作「三」。

[^2]: 「獲」，大正、陵本作「護」。

[^3]: 「通」，大正、陵本作「足」。

[^4]: 「止」，大正作「正」。

[^5]: 「五頁」，披尋記原作「六頁」。

[^6]: 「定」，大正、陵本作「淨」。

[^7]: 「己」，陵本作「已」。

[^8]: 「又由前後」，大正作「又後由前」。

[^9]: 「慈」，大正作「悲」。

[^10]: 「修所成地」，披尋記原作「三摩呬多地」。

[^11]: 「六頁」，披尋記原作「七頁」。

[^12]: 「婆羅門後」，大正、陵本作「後婆羅門」。

[^13]: 「定」，大正作「定因」。

[^14]: 「其」，大正作「有」。

[^15]: 「是」，大正作「者」。

[^16]: 「輦」，大正、陵本作「車」。

[^17]: 「已」，大正、陵本作「己」。

[^18]: 「設」，陵本作「說」。

[^19]: 「此」，大正作「是」。
