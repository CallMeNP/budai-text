# 瑜伽師地論科句披尋記卷第四十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處靜慮品第十三**

酉五、定度（即靜慮品）4　戌一、徵

**云何菩薩靜慮波羅蜜多？**

戌二、列2　亥一、嗢柁南

**嗢柁南曰：**

　**自性一切難　一切門善士　一切種遂求　二世樂清淨**

　**如是九種相　名略說靜慮**

亥二、長行

**謂九種相靜慮，名為菩薩靜慮波羅蜜多。一者、自性靜慮，二者、一切靜慮，三者、難行靜慮，四者、一切門靜慮，五者、善士靜慮，六者、一切種靜慮，七者、遂求靜慮，八者、此世他世樂靜慮，九者、清淨靜慮。**

戌三、釋9　亥一、自性靜慮3　天一、徵

**云何菩薩自性靜慮？**

天二、釋

**謂諸菩薩，於菩薩藏聞思為先，所有妙善世出世**[^1]**間心一境性，心正安住，或奢摩他品、或毗鉢舍那品、或雙運道俱通二品。**

天三、結

**當知即是菩薩所有靜慮自性。**

亥二、一切靜慮3　天一、徵

**云何菩薩一切靜慮？**

天二、釋2　地一、標列種類2　玄一、二種

**謂此靜慮略有二種。一者、世間靜慮，二者、出世間靜慮。**

玄二、三種

**當知此二，隨其所應復有三種。一者、現法樂住靜慮，二者、能引菩薩等持功德靜慮，三者、饒益有情靜慮。**

地二、隨釋三種3　玄一、現法樂住靜慮

**若諸菩薩所有靜慮，遠離一切分別，能生身心輕安，最極寂靜，遠離憍舉，離諸愛味，泯一切相，當知是名菩薩現法樂住靜慮。**

　　遠離一切分別等者：謂諸菩薩，依諸靜慮，觀一切事遠離一切言說自性，唯有諸法離言自性，心正安住，是名遠離一切分別。於自所證定無疑惑，是名遠離憍舉。能捨彼樂，還生欲界，是名離諸愛味。思惟無相，聖住所攝，是名泯一切相。

玄二、能引菩薩等持功德靜慮2　黃一、釋2　宇一、能引等持

**若諸菩薩所有靜慮，能引能住種種殊勝、不可思議、不可度量十力種性所攝等持。如是等持，一切聲聞及獨覺等不知其名，何況能入。**

宇二、能引功德

**若諸菩薩所有靜慮，能引能住一切菩薩解脫、勝處、遍處、無礙解、無諍、願智等共諸聲聞所有功德。**

黃二、結

**當知是名能引菩薩等持功德靜慮。**

玄三、饒益有情靜慮

**菩薩饒益有情靜慮有十一種，如前應知。謂諸菩薩依止靜慮，於諸有情能引義利彼彼事業，與作助伴，於有苦者能為除苦；於諸有情能如理說；於有恩者知恩知惠，現前酬報；於諸怖畏能為救護；於喪失處能解愁憂；於有匱乏施與資財；於諸大眾善能匡御；於諸有情善隨心轉；於實有德讚美令喜；於諸有過能正調伏；為物現通，恐怖引攝。**

天三、結

**如是一切總名菩薩一切靜慮。此外無有若過若增。**

亥三、難行靜慮3　天一、徵

**云何菩薩難行靜慮？**

天二、標

**謂此靜慮略有三種。**

天三、釋3　地一、捨靜慮樂還生欲界

**若諸菩薩已能安住廣大、殊勝、極善成熟、多所引發諸靜慮住，隨自欲樂，捨彼最勝諸靜慮樂，愍有情故，等觀無量利有情事，為諸有情義利成熟，故意思擇還生欲界。當知是名菩薩第一難行靜慮。**

　　極善成熟多所引發等者：謂諸靜慮，善能成熟自佛法故，是名極善成熟。引發無量神通及功德故，是名多所引發。

地二、能發起餘菩薩等持

**若諸菩薩依止靜慮，能發種種無量無數不可思議，超過一切聲聞、獨覺所行境界菩薩等持。當知是名菩薩第二難行靜慮。**

地三、速證無上正等菩提

**若諸菩薩依止靜慮，速證無上正等菩提。當知是名菩薩第三難行靜慮。**

亥四、一切門靜慮

**云何菩薩一切門靜慮？謂此靜慮略有四種。一者、有尋有伺靜慮，二者、喜俱行靜慮，三者、樂俱行靜慮，四者、捨俱行靜慮。**

　　謂此靜慮略有四種等者：初靜慮中有尋有伺，是名有尋有伺靜慮。第二靜慮喜根未斷，名喜俱行靜慮。第三靜慮樂根未斷，名樂俱行靜慮。第四靜慮捨相清淨，名捨俱行靜慮。

亥五、善士靜慮

**云何菩薩善士靜慮？謂此靜慮略有五種。一者、無愛味靜慮，二者、慈俱行靜慮，三者、悲俱行靜慮，四者、喜俱行靜慮，五者、捨俱行靜慮。**

　　謂此靜慮略有五種等者：三摩呬多地中說：有愛味相應靜慮等定。謂聞初靜慮等所有功德，於上出離不了知故，便生愛味，戀著堅住。（陵本十二卷三頁969）與彼相違，名無愛味靜慮。又說四無量定，即此後四靜慮應知。

亥六、一切種靜慮4　天一、徵

**云何菩薩一切種靜慮？**

天二、標

**謂此靜慮，六種、七種，總十三種。**

天三、釋2　地一、六種

**言六種者，一者、善靜慮，二者、無記變化靜慮，**

　　無記變化靜慮者：決擇分說：為引導他，或為利益諸有情故，而起變化，當知是善。（陵本五十五卷十三頁4440）今為簡彼，說餘變化，故是無記。

**三者、奢摩他品靜慮，四者、毗鉢舍那品靜慮，五者、於自他利正審思惟靜慮，六者、能引神通威力功德靜慮。**

地二、七種

**言七種者，一者、名緣靜慮，二者、義緣靜慮，三者、止相緣靜慮，四者、舉相緣靜慮，五者、捨相緣靜慮，六者、現法樂住靜慮，七者、能饒益他靜慮。**

天四、結

**如是十三種，名為菩薩一切種靜慮。**

亥七、遂求靜慮

**云何菩薩遂求靜慮？謂此靜慮略有八種。一者、於諸毒藥、霜雹、毒熱、鬼所魅等種種災患能息，能成呪術所依靜慮；**

　　能成呪術所依靜慮者：謂彼呪術能息種種災患，以此靜慮為所依止，故說靜慮能成呪術所依。此中呪術，謂即呪句、明句。發心品說：若餘眾生為欲息滅疾疫災橫，所用無驗呪句、明句，菩薩用之尚令有驗，何況驗者。（陵本三十五卷十五頁2879）此應準知。

**二者、於界互違所生眾病能除靜慮；三者、於諸饑饉大災旱等現在前時，興致甘雨靜慮；四者、於其種種人非人作水陸怖畏，能正拔濟靜慮；五者、於乏飲食墮在曠野諸有情類，能施飲食靜慮；六者、於乏財位所化有情，能施種種財位靜慮；七者、於十方界放逸有情，能正諫誨靜慮；八者、於諸有情隨所生起所應作事，能正造作靜慮。**

亥八、二世樂靜慮

**云何菩薩此世他世樂靜慮？謂此靜慮略有九種。一者、神通變現調伏有情靜慮；二者、記說變現調伏有情靜慮；三者、教誡變現調伏有情靜慮；**

　　神通變現調伏有情靜慮等者：聲聞地說三種神變教授。一、神境神變，二、記說神變，三、教誡神變。（陵本二十七卷二十二頁2321）此說三種變現調伏有情，如彼應釋。

**四者、於造惡者示現惡趣靜慮；五者、於失辯者能施辯才靜慮；六者、於失念者能施正念靜慮；七者、制造建立無顛倒論、微妙讚頌摩怛理迦，能令正法久住靜慮；八者、於諸世間工巧業處，能引義利，饒益有情種種書算、測度、數印、床座、傘屧，如是等類種種差別資生眾具能隨造作靜慮；九者、於生惡趣所化有情，為欲暫時息彼眾苦，放大光明照燭**[^2]**靜慮。**

亥九、清淨靜慮

**云何菩薩清淨靜慮？謂此靜慮略有十種。一者、由世間淨，離諸愛味清淨靜慮。二者、由出世淨，無有染汙清淨靜慮。三者、由加行淨，清淨靜慮。四者、由得根本淨，清淨靜慮。五者、由根本勝進淨，清淨靜慮。六者、由入、住、出自在淨，清淨靜慮。七者、捨靜慮已，復還證入自在淨，清淨靜慮。八者、神通變現自在淨，清淨靜慮。九者、離一切見趣淨，清淨靜慮。十者、一切煩惱、所知障淨，清淨靜慮。**

　　謂此靜慮略有十種等者：決擇分說此十清淨。一、清淨清淨，二、無漏清淨，三、根本方便清淨，四、證得根本清淨，五、自在方便清淨，六、住自在清淨，七、引發神通自在清淨，八、成熟有情自在清淨，九、降伏外道自在清淨，十、無上離繫清淨。（陵本七十五卷七頁5765）當知是此所說略義。

戌四、結

**如是靜慮無量無邊，能得菩薩大菩提果。菩薩依此圓滿靜慮波羅蜜多，能於無上正等菩提速疾已證、當證、今證。**

**本地分中菩薩地初持瑜伽處慧品第十四**

酉六、慧度（即慧品）4　戌一、徵

**云何菩薩慧波羅蜜多？**

戌二、列2　亥一、嗢柁南

**嗢柁南曰：**

　**自性一切難　一切門善士　一切種遂求　二世樂清淨**

　**如是九種相　是名略說慧**

亥二、長行

**謂九種相慧，名為菩薩慧波羅蜜多。一者、自性慧，二者、一切慧，三者、難行慧，四者、一切門慧，五者、善士慧，六者、一切種慧，七者、遂求慧，八者、此世他世樂慧，九者、清淨慧。**

戌三、釋9　亥一、自性慧3　天一、徵

**云何菩薩自性慧？**

天二、釋

**謂能悟入一切所知及已悟入一切所知揀擇諸法，普緣一切五明處轉。一、內明處，二、因明處，三、醫方明處，四、聲明處，五、工業明處。**

天三、結

**當知即是菩薩一切慧之自性。**

　　謂能悟入一切所知等者：約俱生慧，名能悟入。約引發慧，名已悟入。

亥二、一切慧2　天一、徵

**云何菩薩一切慧？**

天二、釋2　地一、標列種類2　玄一、二種

**當知此慧略有二種。一者、世間慧，二者、出世間慧。**

玄二、三種

**此二略說復有三種。一、能於所知真實隨覺通達慧，二、能於如所說五明處及三聚中決定善巧慧，三、能作一切有情義利慧。**

地二、隨釋三種3　玄一、能於所知真實隨覺通達慧

**若諸菩薩於離言說法無我性，或於真諦將欲覺悟**[^3]**、或於真諦正覺悟**[^4]**時、或於真諦覺悟**[^5]**已後所有妙慧。最勝寂靜明了現前，無有分別，離諸戲論；於一切法悟平等性，入大總相；究達一切所知邊際，遠離增益、損減二邊，順入中道。是名菩薩能於所知真實隨覺通達慧。**

　　或於真諦將欲覺悟等者：此中妙慧，有三位別。一、於真諦將欲覺悟，此即無漏加行慧。二、於真諦正覺悟時，此即無漏慧。三、於真諦覺悟已後，此即無漏後得慧。言真諦者，謂即法無我性真實義相。又復妙慧，即是菩薩四如實智。於真諦將覺悟時，說此四如實智最勝寂靜明了現前，無有分別，離諸戲論。以於勝解行住上忍轉時，趣現觀心有如是相故。聲聞地說：上忍生時，其心寂靜，雖似遠離，而非遠離。又於爾時，非美睡眠之所覆蓋，唯有分明無高、無下奢摩他行。（陵本三十四卷二十頁2792）今說菩薩上忍轉位，最勝寂靜明了現前，準彼應釋。於真諦正覺悟時，說此四如實智於一切法悟平等性，入大總相。謂入法無我時，於一切法離言自性、假說自性，平等平等如實通達故。此法無我，名大總相，遍一切法皆同一味故。於真諦覺悟以後，說此四如實智究達一切所知邊際，遠離增益、損減二邊，順入中道。住品中說：四如實智，始從勝解行住乃至有加行有功用無相住，未極清淨。（陵本四十八卷十六頁3865）由是當知，四如實智，地前、地上一切位有，是故此中作如是說。

玄二、能於五明三聚決定善巧慧2　黃一、釋2　宇一、於五明處

**若諸菩薩，於五明處決定善巧，廣說如前力種性品，應知其相。**

宇二、於三聚中

**及於三聚中決定善巧，謂於能引義利法聚、能引非義利法聚、能引非義利非非義利法聚，皆如實知。**

　　謂於能引義利法聚等者：此中三種法聚，如其次第，能令有情墮三聚定。謂正性聚定、邪性聚定、不定聚定。是名能引義利，乃至能引非義利非非義利。

黃二、結

**於是八處所有妙慧善巧攝受，能速圓滿廣大無上妙智資糧，速證無上正等菩提。**

　　速證無上正等菩提者：此句下應有結文。謂如前標，應說：是名能於如所說五明處及三聚中決定善巧慧。

玄三、能作一切有情義利慧

**能作一切有情義利慧有十一種，如前應知。即於彼位所有妙慧，當知是名饒益有情慧。**

亥三、難行慧3　天一、徵

**云何菩薩難行慧？**

天二、標

**當知此慧略有三種。**

天三、釋3　地一、知法無我

**若諸菩薩能知甚深法無我智，是名第一難行慧。**

地二、調伏方便

**若諸菩薩能了有情調伏方便智，是名第二難行慧。**

地三、離所知障

**若諸菩薩了知一切所知境界無障礙智，是名第三最難行慧。**

亥四、一切門慧

**云何菩薩一切門慧？當知此慧略有四種。謂於聲聞藏及菩薩藏，所有勝妙聞所成慧、思所成慧，於能思擇菩薩所應作應隨轉中，及菩薩所不應作應止息中，思擇力所攝慧，及修習力所攝三摩呬多地無量慧。**

亥五、善士慧3　天一、徵

**云何菩薩善士慧？**

天二、標

**當知此慧略有五種。**

天三、列2　地一、第一五種

**一、聽聞正法所集成慧，二、內正作意俱行慧，三、自他利行方便俱行慧，**

　　自他利行方便俱行慧者：謂於一切所應作、所不應作如實了知，是名方便俱行慧。

**四、於諸法法住、法安立無顛倒中善決定慧，**

　　於諸法法住等者：如其法性，以無顛倒文句安立，是名法住。如有尋有伺地說應知。（陵本十卷十七頁817）

**五、捨煩惱慧。**

地二、第二五種

**復有異門。一、微細慧，悟入所知如所有性故。二、周備慧，悟入所知盡所有性故。三、俱生慧，宿智資糧所集成故。四、具教慧，能於諸佛、已入大地諸菩薩眾所聞**[^6]**法義具受持故。五、具證慧，從淨意樂地乃至到究竟地所攝受故。**

亥六、一切種慧3　天一、徵

**云何菩薩一切種慧？**

天二、標

**當知此慧，六種、七種，總十三種。**

天三、列2　地一、六種

**六種慧者，謂於諸諦苦智、集智、滅智、道智，於究竟位盡智、無生智，是名六慧。**

地二、七種

**七種慧者，謂法智、類智、世俗智、神通智、相智、十力前行智、四道理中正道理智。**

　　謂法智類智等者：於內[^7]共了、現見所知諸義境界無漏之智，是名法智。於不共了、不現見所知義境無漏之智，是名類智。依世間慧，如來為諸眾生隨其意解、隨其隨眠宣說妙法，名世俗智。如顯揚論說應知。（顯揚論二卷十六頁31,489c）言相智者，謂於法相能正了知通達之慧。法相有三，一者、遍計所執相，二者、依他起相，三者、圓成實相。解深密經一切法相品廣釋應知。（解深密經二卷一頁16,693a）十力作業，智為前行，是名十力前行智，由是說言處非處智力乃至漏盡智力。餘文易知。

亥七、遂求慧3　天一、徵起

**云何菩薩遂求慧？**

天二、總標

**當知此慧略有八種。**

天三、列釋

**一、依法異門智，所謂菩薩法無礙慧。二、依法相智，所謂菩薩義無礙慧。三、依法釋辭智，所謂菩薩釋辭無礙慧。四、依法品類句差別智，所謂菩薩辯才無礙慧。**

　　依法品類句差別智者：於一切法一切盡所有性、如所有性，名法品類差別。思擇諸法四句等別，名句差別。

**五、菩薩一切摧伏他論慧。六、菩薩一切成立自論慧。七、菩薩一切正訓營為家屬家產慧。**

　　菩薩一切正訓營為家屬家產慧者：此中偏說在家菩薩。謂於家屬能正訓誨，及於家產能正營為故。

**八、菩薩一切善解種種王政**[^8]**世務慧。**

　　善解種種王政世務慧者：此中王政，謂即事王。世務，謂餘營農、牧牛、商賈、計算、書數、雕印種種工巧業處應知。

亥八、二世樂慧3　天一、徵

**云何菩薩此世他世樂慧？**

天二、標

**當知此慧略有九種。**

　　當知此慧略有九種者：謂五明處善明淨慧為五，及與示現、教導、讚勵、慶慰四慧，故成九種。

天三、釋2　地一、於五明處

**謂諸菩薩，於內明處，能善明淨、善安住慧；於醫方明處、因明處、聲明處、世工業明處，能善明淨、非安住慧。**

　　於醫方明處等者：此四明處，唯是世間。於彼諸相能正解了，名善明淨。然不愛樂味著，名非安住。

地二、於他所化

**一切菩薩，即用如是於五明處善明淨慧以為依止，於他愚癡、放逸、怯弱、勤修正行所化有情，如其次第，示現、教導、讚勵、慶慰慧。**

亥九、清淨慧4　天一、徵起

**云何菩薩清淨慧？**

天二、總標

**當知此慧略有十種。**

天三、列釋5　地一、於真實義

**於真實義有二種慧。謂由盡所有性及如所有性取真實義故。**

地二、於流轉義

**於流轉義有二種慧。謂取正因果故。**

地三、於執受義

**於執受義有二種慧。謂顛倒、不顛倒，如實了知故。**

地四、於方便義

**於方便義有二種慧。謂一切所應作、所不應作，如實了知故。**

地五、於究竟義

**於究竟義有二種慧。謂雜染，如實了知雜染故；清淨，如實了知清淨故。**

天四、結名

**如是菩薩五義十種差別淨慧，當知是名最勝淨慧。**

　　當知此慧略有十種等者：決擇分說：慧波羅蜜多有五清淨。一、通達諸相清淨，二、通達緣起清淨，三、通達教導清淨，四、通達士用清淨，五、通達證得清淨。（陵本七十五卷七頁5766）此說五義，如次應知。

戌四、結

**如是菩薩極善決定無量妙慧，能證菩薩大菩提果。菩薩依此，能圓滿慧波羅蜜多，速證無上正等菩提。**

　　極善決定無量妙慧者：若諸菩薩已入大地，已善通達菩提自性，已善通達菩提方便，彼所有慧自內所證，不從他緣，名善決定。

申三、總辨2　酉一、明所攝2　戌一、攝一切種2　亥一、標

**復次，如是六種波羅蜜多，世尊彼彼素怛纜中處處散說，今於此中攝在一處，略說應知。**

亥二、釋2　天一、舉施

**謂佛所說素怛纜中，所有施波羅蜜多乃至慧波羅蜜多，或標或釋，彼皆於此或自性施，廣說乃至或清淨施趣入攝受，如其所應皆當了知。**

天二、例餘

**如是所餘，如所宣說戒乃至慧趣入攝受，如其所應亦當了知。**

　　如是所餘等者：謂如四攝事等，是名所餘。於彼趣入及與攝受，亦如波羅蜜多應知。

戌二、攝一切行2　亥一、略明依止2　天一、舉施

**又諸如來為菩薩時，所行一切菩薩行中，所有無量本生相應難行苦行，當知一切與施相應，依止於施。**

天二、例餘

**如說其施，如是戒、忍、精進、靜慮、慧相應，依止戒、忍、精進、靜慮、慧，當知亦爾。**

亥二、辨依差別

**或唯依施，廣說乃至或唯依慧，或雜依二，或雜依三，或雜依四，或雜依五，或雜依一切六波羅蜜多，皆應了知。**

酉二、明最勝2　戌一、因勝

**如是六種波羅蜜多，菩薩為證無上正等菩提果故，精勤修集。是大白法溟，名大白法海；是一切有情、一切種類圓滿之因，名為涌施大寶泉池。**

　　是一切有情一切種類圓滿之因者：謂此六種波羅蜜多，能令無種姓一切有情皆往善趣，及令有種姓一切種類乘三乘法而得出離，由是名為圓滿之因。隨其所應，令諸有情皆得成熟故。

戌二、果勝

**又即如是所集無量福智資糧，更無餘果可共相稱，唯除無上正等菩提。**

**本地分中菩薩地初持瑜伽處攝事品第十五**

未二、四攝事3　申一、徵

**云何菩薩四種攝事？**

申二、列2　酉一、嗢柁南

**嗢柁南曰：**

　**自性一切難　一切門善士　一切種遂求　二世樂清淨**

　**如是九種相　名略說攝事**

酉二、長行

**謂九種相攝事，名為菩薩四種攝事。一者、自性攝事，二者、一切攝事，三者、難行攝事，四者、一切門攝事，五者、善士攝事，六者、一切種攝事，七者、遂求攝事，八者、此世他世樂攝事，九者、清淨攝事。**

申三、釋3　酉一、愛語9　戌一、自性愛語3　亥一、徵

**云何菩薩自性愛語？**

亥二、釋

**謂諸菩薩，於諸有情常樂宣說悅可意語、諦語、法語、引攝義語。**

亥三、結

**當知是名略說菩薩愛語自性。**

　　常樂宣說悅可意語等者：此顯愛語有三種相，所謂悅意、無染、唯善。令他慶悅，是名悅可意語，即悅意相。令自尸羅終無穿闕，是名諦語，即無染相。令他出不善處，安住善處，因之引攝利益安樂，是名法語、引攝義語，即唯善相。義如思所成地說。（陵本十九卷一頁1611）

戌二、一切愛語3　亥一、徵起

**云何菩薩一切愛語？**

亥二、總標

**謂此愛語略有三種。**

亥三、列釋2　天一、別釋三種2　地一、釋3　玄一、慰喻語

**一者、菩薩設慰喻語。由此語故，菩薩恆時對諸有情遠離顰蹙，先發善言，舒顏平視，含笑為先，或問安隱吉祥，或問諸界調適，或問晝夜怡樂，或命前進善來，以是等相慰問有情，隨世儀轉，順覩人性。**

玄二、慶悅語

**二者、菩薩設慶悅語。由此語故，菩薩若見有情妻子、眷屬、財穀，其所昌盛而不自知，如應覺悟，以申慶悅。或知信、戒、聞、捨、慧增，亦復慶悅。**

玄三、勝益語

**三者、菩薩設勝益語。由此語故，菩薩宣說一切種德圓滿法教相應之語，利益安樂一切有情，恆常現前以勝益語而為饒益。**

地二、結

**是名菩薩一切愛語差別應知。**

　　謂此愛語略有三種等者：此中三種，如次應知三相所攝。一、慰喻語，悅意相攝，此即悅可意語。言隨世儀轉，順覩人性者，菩提分品中說菩薩善知世間。若見年德俱尊勝者，能正奉迎，敷座延坐，敬問、禮拜、合掌、殷勤，修和敬業。若見年德俱相似者，能正問訊、酬對、歡慰，以軟美言共興談論，不依等慢而自格量。若見年德俱卑劣者，隨力隨能勸[^9]修勝德，乃至廣說。（陵本四十四卷十九頁3605）此應準釋。二、慶悅語，無染相攝，此即諦語，由慶悅他真實德故。三、勝益語，唯善相攝，此即法語、引攝義語。言一切種德圓滿法教者，謂即如來於三聚法現等正覺之所宣說。何等為三？一者、能引有義聚法，二者、能引無義聚法，三者、非能引有義聚法、非能引無義聚法。由此相應語言，利益安樂一切有情，是故說名為勝益語。

天二、略攝二種4　地一、徵

**云何略說如是菩薩一切愛語？**

地二、標

**當知此語略為二種。**

地三、列

**一、隨世儀軌語，二、順正法教語。**

地四、攝

**若慰喻語、若慶悅語，當知是名隨世儀軌語；若勝益語，當知是名順正法教語。**

戌三、難行愛語3　亥一、徵

**云何菩薩難行愛語？**

亥二、標

**當知此語略有三種。**

亥三、釋3　天一、於怨害所

**若諸菩薩，於能殺害怨家惡友，以善淨心、無穢濁心，思擇為說若慰喻語、若慶悅語、若勝益語，當知是名菩薩第一難行愛語。**

　　以善淨心無穢濁心者：謂諸菩薩憐愍意樂、增上意樂，名善淨心。無惡分別，不欲惱害，是名無穢濁心。

天二、於愚鈍所

**若諸菩薩，於其上品愚癡鈍根諸有情所，心無疑慮，思擇為說種種法教，誓受疲勞，如理如法，如善攝取，當知是名菩薩第二難行愛語。**

　　如理如法如善攝取者：依現、比、至教道理而說正法，非不依彼三量道理，是名如理。又所宣說應四聖諦，是名如法。義如力種性品說。（陵本三十八卷十七頁3154）以其隨順八種教授而正教授，五種教誡而正教誡，是名如善攝取。言攝取者，謂諸菩薩正御徒眾，於彼有情攝取攝受故。義如攝受品說。（陵本四十八卷二十七頁3899）

天三、於諂誑所

**若諸菩薩，於其諂詐欺誑親教、軌範、尊長真實福田行邪惡行諸有情所，無嫌恨心、無恚惱心，思擇為說若慰喻語、若慶悅語、若勝益語，當知是名菩薩第三難行愛語。**

戌四、一切門愛語3　亥一、徵

**云何菩薩一切門愛語？**

亥二、標

**當知此語略有四種。**

亥三、列

**一、欲斷諸蓋向善趣者，為說先時所應作法。**

　　為說先時所應作法者：所謂施論、戒論、生天之論，於諸欲中，能廣開示過患出離清淨品法，是名先時所應作法。如聲聞地說應知。（陵本二十五卷四頁2086）

**二、遠離諸蓋心調善者，為說增進四聖諦等相應正法。三、在家出家多放逸者，無倒諫誨，方便令其出離放逸行，住不放逸行。四、於諸法中多疑惑者，為令當來離疑惑故，為說正法論議**[^10]**決擇。**

戌五、善士愛語4　亥一、徵

**云何菩薩善士愛語？**

亥二、標

**當知此語略有五種。**

亥三、列

**謂諸菩薩為所化生，能說如來及諸菩薩有因緣法、有出離法、有所依法、有勇決法、有神變法。**

亥四、釋5　天一、有因緣

**若所說法，得處有因，制立學處，是故此法名有因緣。**

　　若所說法得處有因等者：謂有緣起，制立一切所學處故。如攝異門分釋。（陵本八十三卷七頁6295）

天二、有出離

**若所說法，於所受學有毀犯者，施設還淨，是故此法名有出離。**

天三、有所依

**若所說法，四依所攝，施設無倒法律正行，是故此法名有所依。**

　　若所說法四依所攝等者：此中四依，所謂衣服、飲食、臥具、病緣醫藥供身什物。由依此故，於善說法毗奈耶中出家受具，成苾芻分。如忍品說。（陵本四十二卷九頁3440）由是此說施設無倒法律正行，謂能超越一切惡戒諸毀犯故。

天四、有勇決

**若所說法，能正顯示出一切苦不退還行，是故此法名有勇決。**

　　出一切苦不退還行者：謂即道諦應知。

天五、有神變

**若所說法，作三神變，一切所說終不唐捐，是故此法名有神變。**

　　若所說法作三神變者：謂即神境神變、記說神變、教誡神變，名三神變應知。

戌六、一切種愛語4　亥一、徵

**云何菩薩一切種愛語？**

亥二、標

**當知此語，六種、七種，總十三種。**

亥三、釋2　天一、六種

**言六種者，一、於應聽法開聽愛語，二、於應制法遮制愛語，三、開示諸法法門愛語，四、開示無倒法相愛語，五、開示無倒訓釋諸法言辭愛語，六、開示無倒法句品類差別愛語。**

　　開示諸法法門愛語等者：此中四種愛語，如其次第，當知以四無礙慧為所依止。四無礙慧如慧品釋。（陵本四十三卷七頁3500）由此遣他展轉所生疑惑，是名開示。

天二、七種

**言七種者，一、慰喻愛語；二、慶悅愛語；三、於他有情一切資具少希欲中，一切所作及以正至少希欲中，廣恣愛語；**

　　廣恣愛語者：恣彼所求，對彼宣說悅意語故。

**四、安慰種種驚怖愛語；五、如理宣說所攝愛語；六、為欲令他出不善處安立**[^11]**善處，正見聞疑舉訶愛語；**

　　正見聞疑舉訶愛語者：舉謂諫舉，訶謂訶責。聲聞地說：謂若有餘，於增上戒毀犯尸羅，於增上軌毀犯軌則，由見聞疑能正諫舉，真實不以虛妄，應時不以非時，饒益不以衰損，柔軟不以麤獷，善友不以憎嫉。如是名為善能諫舉。（陵本二十五卷三頁2079）又戒品說：若諸有情，有下中上過失違犯，內懷親愛無損惱心，以軟、中、上訶責而訶責之。（陵本四十卷十三頁3302）此說舉訶愛語，準彼應知。

**七、請他有力饒益愛語。**

亥四、結

**如是菩薩十三種語，當知名為一切種愛語。**

戌七、遂求愛語4　亥一、徵

**云何菩薩遂求愛語？**

亥二、標

**當知此語略有八種。**

亥三、列

**謂諸菩薩依四淨語，起八聖語，是名菩薩遂求愛語。**

亥四、釋2　天一、四淨語

**四淨語者，謂離妄語及以離間、麤惡、綺語。**

天二、八聖語

**八聖語者，謂見言見，聞言聞，覺言覺，知言知，不見言不見，不聞言不聞，不覺言不覺，不知言不知。**

戌八、二世樂愛語3　亥一、徵

**云何菩薩此世他世樂愛語？**

亥二、標

**當知此語略有九種。**

亥三、列

**一、說正法斷親屬難愁憂愛語，二、說正法斷財位難愁憂愛語，三、說正法斷無病難愁憂愛語，四、說正法斷淨戒難眾苦愛語，五、說正法斷正見難眾苦愛語，六、說正法讚美淨戒圓滿愛語，七、說正法讚美正見圓滿愛語，八、說正法讚美軌則圓滿愛語，九、說正法讚美正命圓滿愛語。**

　　當知此語略有九種等者：此中前五種難，即五衰損之異名。謂眷屬衰損、財位衰損、無病衰損、淨戒衰損、正見衰損。由是因緣，住諸苦惱，故生愁憂。菩薩為說正法，能善開解，令得遠離，說彼名斷。於戒品中，略說少分應知。（陵本四十卷十頁3288）

戌九、清淨愛語3　亥一、徵

**云何菩薩清淨愛語？**

亥二、標

**當知此語有二十種。**

亥三、指

**謂二十相宣說正法，應知如前力種性品。**

　　當知此語有二十種等者：力種性品說：菩薩說正法相略有二十。如彼應知。（陵本三十八卷十七頁3158）

酉二、利行2　戌一、總標2　亥一、徵

**云何菩薩利行？**

亥二、釋2　天一、指共相

**謂此利行廣如愛語，應知其相。**

天二、明差別

**於利行中餘差別義，我今當說。謂諸菩薩，由一切品差別愛語，隨說彼彼趣義利行，饒益有情，故名利行。**

　　由一切品差別愛語者：前說愛語，略為二種。一、隨世儀軌語，二、順正法教語，是名一切品。即於此中，若慰喻語、若慶悅語、若勝益語，名一切品差別。

戌二、別辨9　亥一、自性利行3　天一、徵

**云何菩薩自性利行？**

天二、釋

**謂諸菩薩由彼愛語，為諸有情示現正理，隨其所應，於諸所學隨義利行，法隨法行。如是行中，安住悲心、無愛染心，勸導、調伏、安處、建立。**

天三、結

**是名略說利行自性。**

　　為諸有情示現正理等者：聲聞地說，隨順學法略有十種，謂能對治十種違逆學法應知。（陵本二十八卷四頁2336）是名於諸所學隨義利行。身語意業無倒隨轉，正聞思修，是名於諸所學法隨法行。菩薩為諸有情，於彼彼行隨其所應，示現四種真實道理，謂觀待道理、作用道理、證成道理、法爾道理，是名示現正理。

亥二、一切利行2　天一、徵

**云何菩薩一切利行？**

天二、釋2　地一、標列種類2　玄一、二種

**當知此行略有二種。一、未成熟有情能成熟利行；二、已成熟有情令解脫利行。**

玄二、三種

**即此利行復由三門。一、於現法利勸導利行；二、於後法利勸導利行；三、於現法後法利勸導利行。**

地二、隨釋三種3　玄一、於現法利勸導利行2　黃一、明勸導

**於現法利勸導利行者，謂正勸導，以法業德，招集、守護、增長財位，當知是名於現法利勸導利行。**

黃二、釋現樂

**由此能令從他獲得廣大名稱及現法樂；由資具樂，攝受安住。**

　　以法業德招集守護增長財位者：如理尋伺，是名以法。由自勤劬，是名以業。由工巧智，是名以德。由是方便，於彼財位能令獲得，是名招集。能善防護，是名守護。能令廣大，是名增長。

玄二、於後法利勸導利行2　黃一、明勸導

**於後法利勸導利行者，謂正勸導棄捨財位，清淨出家，受乞求行以自存活，當知是名於後法利勸導利行。**

黃二、釋後樂

**由**[^12]**此能令決定獲得後法安樂，不必獲得現法安樂。**

玄三、於現法後法利勸導利行2　黃一、明勸導

**於現法後法利勸導利行者，謂正勸導，令在家者、或出家者漸次修行，趣向離欲，當知是名於現法後法利勸導利行。**

黃二、釋俱利

**由此能令於現法中，得身輕安、得心輕安，安樂而住；於後法中，或生淨天，或無餘依涅槃界中而般涅槃。**

　　令在家者至而般涅槃者：謂受近事律儀，名在家者。由是律儀，漸令修離惡行，遠離諸欲，名漸修行，趣向離欲。此增上力，於現法中，不造諸惡；於後法中，當生欲界清淨天果。若受苾芻律儀，名出家者。由是律儀，漸令修離惡行及離欲行，依世間道及出世道而趣離欲，名漸修行，趣向離欲。依世間道而離欲者，於現法中，得安樂住；於後法中，當生色無色界諸清淨天。依出世道而離欲者，於後法中，當於無餘依妙涅槃界而般涅槃。

亥三、難行利行3　天一、徵

**云何菩薩難行利行？**

天二、標

**當知此行略有三種。**

天三、釋3　地一、於無善因有情所

**若諸菩薩，於先未有**[^13]**勝善根因諸有情所，能行利行，是名第一難行利行。何以故？彼諸有情難勸導故。**

地二、於極放逸有情所

**若諸菩薩，於有善因現前耽**[^14]**著廣大財位、眾具圓滿諸有情所，能行利行，是名第二難行利行。何以故？彼於廣大極放逸跡、極放逸處耽著轉故。**

地三、於著邪見有情所

**若諸菩薩，於諸外道、著本異道、邪見、邪行諸有情所，能行利行，是名第三難行利行。何以故？彼於自宗愚癡執故，於正法律憎背執故。**

亥四、一切門利行3　天一、徵

**云何菩薩一切門利行？**

天二、標

**當知此行略有四種。**

天三、列

**謂諸菩薩，不信有情，於信圓滿殷勤勸導，乃至建立；犯戒有情，於戒圓滿殷勤勸導，乃至建立；惡慧有情，於慧圓滿殷勤勸導，乃至建立；慳吝有情，於捨圓滿殷勤勸導，乃至建立。**

亥五、善士利行3　天一、徵

**云何菩薩善士利行？**

天二、標

**當知此行略有五種。**

天三、列

**謂諸菩薩，於真實義勸導有情；於應時宜勸導有情；**

　　於真實義勸導有情等者：謂若宣說超勝四種聖諦相應言論，是名於真實義勸導有情。又若宣說初時所作無倒言論，所謂施論、戒論、生天之論，於諸欲中，能廣開示過患出離清淨品性，是名於應時宜勸導有情。

**於能引攝勝妙義利勸導有情；於諸有情柔軟勸導；於諸有情慈心勸導。**

　　於諸有情柔軟勸導等者：謂若諫舉罪時，言不麤獷，名於有情柔軟勸導。起憐愍心，欲作饒益，名於有情慈心勸導。

亥六、一切種利行3　天一、徵

**云何菩薩一切種利行？**

天二、標

**當知此行，六種、七種，總十三種。**

天三、列2　地一、六種

**云何六種？謂諸菩薩，若諸有情應攝受者，正攝受之；若諸有情應調伏者，正調伏之；若諸有情憎背聖教，除其恚惱；若諸有情處中住者，令入聖教；若諸有情已入聖教，正於三乘令其成熟；若諸有情已成熟者，令得解脫。**

地二、七種2　玄一、徵

**云何七種？**

玄二、釋2　黃一、舉善資糧守護長養

**謂諸菩薩，安處一分所化有情，於善資糧守護長養。所謂或依下乘出離，或復依於大乘出離。**

黃二、例遠離等2　宇一、列四種

**如令所化於善資糧守護長養**[^15]**，如是或於遠離、或於心一境性、或於清淨諸障、或於修習作意，正安處之。**

宇二、明安處

**若有聲聞、獨覺種性，即於聲聞、獨覺乘中而正安處；若有如來種性有情，即於無上正等菩提最上乘中而正安處。**

　　安處一分所化有情等者：謂於五處如應安立，是名安處。云何五處？一、護養定資糧處，二、遠離處，三、心一境性處，四、障清淨處，五、修作意處。聲聞地中別釋其相。（陵本三十卷五頁2498）此說於善資糧守護長養，乃至或於修習作意，準彼應知。然此安處唯說所化有情，為簡非化，故言一分。由彼非化無有種性[^16]，定不堪任故。

亥七、遂求利行3　天一、徵

**云何菩薩遂求利行？**

天二、標

**當知此行略有八種。**

天三、釋2　地一、舉無慚纏

**謂諸菩薩，見諸有情於應慚處為無慚纏之所纏繞，方便開解，令離彼纏。**

地二、例無愧等

**如無慚纏，如是見有於應愧處為無愧纏之所纏繞，若惛沈纏、若睡眠纏、若掉舉纏、若惡作纏、嫉纏、慳纏之所纏繞，方便開解，令離彼纏。**

　　當知此行略有八種等者：此依八纏而得建立，如文可知。

亥八、二世樂利行3　天一、徵

**云何菩薩此世他世樂利行？**

天二、標

**當知此行略有九種。**

天三、釋3　地一、依淨身業

**謂諸菩薩於他有情，依淨身業，勸令遠離一切殺生；勸令遠離諸不與取；勸令遠離諸欲邪行；勸令遠離一切窣羅、若迷隸耶，及以末陀放逸處酒。**

地二、依淨語業

**依淨語業，勸令遠離一切妄語，勸令遠離諸離間語，勸令遠離諸麤惡語，勸令遠離一切綺語。**

地三、依淨意業

**依淨意業，勸令遠離一切貪欲、瞋恚、邪見。**

亥九、清淨利行4　天一、徵

**云何菩薩清淨利行？**

天二、標

**當知此行略有十種。謂諸菩薩於諸有情，依外清淨有五利行，依內清淨有五利行。**

天三、釋2　地一、依外清淨4　玄一、徵

**云何菩薩於諸有情依外清淨有五利行？**

玄二、列

**一、無罪利行，二、不轉利行，三、漸次利行，四、遍行利行，五、如應利行。**

玄三、釋5　黃一、無罪利行

**謂諸菩薩，於諸有情雜惡行者、先惡行者、有罪行者、雜染行者，於諸善中能正安處，是名菩薩於諸有情無罪利行。**

　　於諸有情雜惡行者等者：造不善業，名雜惡行。即於彼業先時所作，名先惡行。生現法罪、生後法罪、生俱法罪，名有罪行。由貪瞋癡為因緣起，名雜染行。

黃二、不轉利行

**又諸菩薩於諸有情，不於非解脫、非定清淨處，求為真解脫、求為定清淨者，即於其中能正勸導，是名菩薩於諸有情不轉利行。**

　　不於非解脫非定清淨處等者：若諸有情，以正方便求真解脫及定清淨，不以非方便求，是則名為不於非解脫、非定清淨處，求為真解脫、求為定清淨者。菩薩於中能正勸導，令非方便畢竟不轉，是故名為不轉利行。

黃三、漸次利行

**又諸菩薩，於諸有情先審觀察。知劣慧者為說淺法，隨轉麤近教授教誡；知中慧者為說中法，隨轉處中教授教誡；知廣慧者為說深法，隨轉幽微教授教誡。令其漸次修集善品，是名菩薩於諸有情漸次利行。**

黃四、遍行利行

**又諸菩薩，於諸四姓**[^17]**乃至天人一切有情，隨力隨能行義利行、求利樂者，即於其中隨類勸導，是名菩薩於諸有情遍行利行。**

　　於諸四姓等者：謂諸世間剎帝利眾、婆羅門眾、吠舍眾、戍陀羅眾，是名四姓。又眾會中八眾差別，一、剎帝利眾，二、婆羅門眾，三、長者眾，四、沙門眾，五、四大天王眾，六、三十三天眾，七、焰摩天眾，八、梵天眾，是名天人一切有情。

黃五、如應利行

**又諸菩薩於諸有情，若於自義諸善法品，隨下中上功能差別可勸導者，及由方便功能差別可勸導者，隨其所應，於彼、如彼方便勸導，是名菩薩於諸有情如應利行。**

玄四、結

**是名菩薩於諸有情依外清淨五種利行。**

　　若於自義諸善法品等者：謂諸聲聞、獨覺、菩薩，為求自義法隨法行有多品類，名於自義諸善法品。彼諸有情，或為軟根、或為中根、或為利根，名下中上功能差別。依彼有情種姓根行別故，建立三乘聖道，令得自義，是名方便功能差別。菩薩於彼三乘種姓有情，如彼三乘聖道方便而為勸導，是故名為如應利行。

地二、依內清淨3　玄一、徵

**云何菩薩於諸有情依內清淨五種利行？**

玄二、釋5　黃一、由悲意樂

**謂諸菩薩，於諸有情起廣大悲意樂現前而行利行。**

黃二、由心無倦

**又諸菩薩，於諸有情所作義利，雖受一切大苦劬勞，而心無倦，深生歡喜，為諸有情而行利行。**

黃三、由心謙下

**又諸菩薩，雖現安處最勝第一圓滿財位，而自謙下，如奴如僕，亦如孝子、旃荼羅子，其心卑屈，離憍離慢及離我執，於諸有情而行利行。**

黃四、由實哀憐

**又諸菩薩，於諸有情心無愛染、無有虛偽，真實哀憐而行利行。**

　　於諸有情心無愛染等者：決擇分說：若諸菩薩，於己有恩諸有情所，隨順恩想，相續發起親友意樂，以有染心，方便攝受欲為朋黨，當知有罪。或於有怨諸有情所，隨順怨想，相續發起怨讎意樂，有穢濁心，當知有罪。或於無恩無怨諸有情所，相續發起中庸意樂、放捨意樂，當知有罪。（陵本七十五卷四頁5757）今說於諸有情心無愛染，翻彼應知。又諸菩薩，於諸有情饒益方便，於大菩提趣證方便，無顛倒智俱行勝解，是名菩薩無虛妄意樂。如增上意樂品說。（陵本四十七卷十一頁3766）此說無有虛偽，義應準知。

黃五、由畢竟慈

**又諸菩薩，於諸有情生起畢竟無復退轉慈愍之心而行利行。**

玄三、結

**是名菩薩於諸有情依內清淨五種利行。**

天四、結

**如是依於內外清淨各五利行，總有十種，是名菩薩清淨利行。**

酉三、同事2　戌一、徵

**云何菩薩同事？**

戌二、釋2　亥一、總顯略義2　天一、釋同事名

**謂諸菩薩，若於是義、於是善根勸他受學，即於此義、於此善根或等或增自現受學。如是菩薩與他事同，故名同事。**

　　若於是義者：攝異門分說：是所求事故、能引義利故，名之為義，可愛樂故、無有罪故。（陵本八十三卷十七頁[^18]6329）此中義言，應準彼釋。

天二、成就所作3　地一、標

**所化有情知此菩薩所修同事，便於自已受學善根堅固決定，無有退轉。**

地二、徵

**何以故？**

地三、釋2　玄一、令無疑慮

**彼作是思：菩薩勸我所受學者，定能為我利益安樂。由此菩薩所授我者，即於其中自現行故，無有知無利益安樂自現行者。**

玄二、令無反詰

**非諸菩薩如是同事勸導有情，他得詰言：汝自於善不能受學，云何以善殷勤勸導，數數教授教誡於他？汝應從他殷勤諮受、教授教誡。**

亥二、四句分別2　天一、總標

**有諸菩薩是他同事，而不自顯與他同事；有諸菩薩非他同事，而自顯現與他同事；有諸菩薩是他同事，亦自顯現與他同事；有諸菩薩非他同事，亦不自顯與他同事。**

天二、別釋4　地一、第一句

**第一句者，謂有菩薩與諸菩薩功德威力皆悉平等，於菩薩道自謂為師，功德威力與等菩薩隱自善故，而不顯己**[^19]**功德威力。**

　　於菩薩道自謂為師等者：謂彼功德威力與等菩薩，於彼徒眾教授教誡正現前時，名於菩薩道自謂為師。

地二、第二句

**第二句者，謂諸菩薩，見有下劣信解有情，於甚深處心生怖畏，便正思擇，為欲方便化導彼故，自現己**[^20]**身與其同法。所謂下於旃荼**[^21]**羅類乃至狗**[^22]**類，欲作饒益、欲除災患、欲調、欲化，故思於彼旃荼**[^23]**羅、狗**[^24]**同分中生。**

地三、第三句

**第三句者，謂諸菩薩，見所化者所受善根猶可搖動，為令堅住，現與同事或等或增。**

地四、第四句

**第四句者，謂諸菩薩自行放逸，棄捨他事。**

午二、總辨2　未一、作業2　申一、標略說

**如是已說多種施、戒，廣說乃至最後同事。其中所有波羅蜜多，能自成熟**[^25]**一切佛法；所有攝事，能成熟他一切有情。當知略說菩薩一切善法作業。**

申二、辨因緣3　酉一、總標

**又如前說多種施、戒，廣說乃至最後同事，如是眾多助菩提分無量善法，由三因緣應知現行，由二因緣應知最勝，由三因緣應知清淨。**

酉二、別釋3　戌一、現行

**謂由身語意三因緣故，應知現行。**

戌二、最勝2　亥一、標

**彼諸善法由廣大故、無雜染故，應知最勝。亦名無上、亦名不共。**

亥二、釋2　天一、由廣大2　地一、標

**當知此中，由有情無別故、事無別故、時無別故，名為廣大。**

地二、釋3　玄一、有情無別

**有情無別者，謂諸菩薩，普於一切有情處所，普為一切法界有情，修行如是施等善根，非專為己**[^26]**。**

　　普為一切法界有情者：謂諸有情，於法界無量中，由種種法或染或淨差別可得，是故名為一切法界有情。

玄二、事無別

**事無別者，謂諸菩薩，普於一切及一切種施等善根精勤受學。**

玄三、時無別

**時無別者，謂諸菩薩，恆常無間不離加行、不捨善軛，若晝若夜、現法後法，即由此因，施等善根常行無替。**

天二、由無雜染3　地一、標

**當知此中，由四種相成無雜染。**

地二、釋4　玄一、淨歡喜俱

**謂諸菩薩懷歡喜心修諸善法；由是因緣，無苦、無憂、無諸變悔。**

玄二、無不平等

**又諸菩薩不損惱他、不著見趣、不雜惡行修行施等無量善根。**

玄三、殷重

**又諸菩薩殷重遍體，於其施等無量善法唯見功德、唯見真**[^27]**實、唯見寂靜，極善決定，不從他緣、非餘引奪而正受學。**

玄四、無依

**又諸菩薩不因所修施等善法希異熟果，或轉輪王、或天帝釋、或魔、或梵；亦不於他希求返報。無所依止，不依一切利養恭敬世俗名譽，乃至不依養活身命。**

地三、結

**由如是相淨歡喜俱、無不平等、殷重、無依，修行施等，廣說乃至同事**[^28]**為後無量善法，名無雜染。**

　　無不平等者：此不平等，謂不善行。決擇分說：由非愛果義，名不平等行故。（陵本六十二卷四頁4977）此配前說不損惱他、不著見趣、不雜惡行。

戌三、清淨2　亥一、標

**由熾然故、無動轉故、善清淨故，應知清淨。**

亥二、釋2　天一、熾然無動2　地一、標

**若諸菩薩已入清淨意樂地者，一切善根熾然無動。**

地二、釋2　玄一、熾然

**言熾然者，謂此菩薩意樂淨故，一切善法不由思擇，熾盛現前。**

玄二、無動2　黃一、無減

**言無動者，謂此菩薩意樂淨故，隨所獲得、隨所積集所有善法皆無退轉，於當來世能無退減。**

黃二、唯增

**如是菩薩，隨所經歷彼彼日夜、隨所過度彼彼自身，所有善法如明分月，唯增無減。**

天二、善清淨

**若諸菩薩住到究竟地、或繫屬一生最後有者，所有善法名善清淨。此上更無菩薩地攝勝淨法故。**

酉三、總結

**如是施等同事為後無量善法，三因緣故應知現行，二因緣故應知最勝，三因緣故應知清淨。**

未二、感果2　申一、別辨8　酉一、一切施等

**此中所有一切施、一切戒，廣說乃至一切同事，若多修習、若善清淨、若具圓滿，能感無上正等菩提金剛堅固身、正法久住果。**

　　金剛堅固身正法久住果者：謂於金剛喻定位中，能斷二障，證得菩薩不可思議轉依，是名金剛堅固身。現等正覺，宣說正法，乃至般涅槃後，經爾所時，正行未滅、正法未隱，是名正法久住。

酉二、難行施等

**此中所有難行施、難行戒，廣說乃至難行同事，若多修習、若善清淨、若具圓滿，能感如來成就無等希奇法果。**

酉三、一切門施等

**此中所有一切門施、一切門戒，廣說乃至一切門同事，若多修習、若善清淨、若具圓滿，能感如來一切最勝有情天人所供養果。**

酉四、善士施等

**此中所有善士施、善士戒，廣說乃至善士同事，若多修習、若善清淨、若具圓滿，能感如來於諸有情無足、二足、四足、多足、有色、無色、有想、無想及以非想非非想處，於此一切有情類中最尊勝果。**

酉五、一切種施等

**此中所有一切種施、一切種戒，廣說乃至一切種同事，若多修習、若善清淨、若具圓滿，能感如來無量殊勝福德所攝三十有二大丈夫相、八十隨好莊嚴身果。**

酉六、遂求施等

**此中所有遂求施、遂求戒，廣說乃至遂求同事，若多修習、若善清淨、若具圓滿，能感如來坐菩提座，一切魔怨不能惱觸、不傾動果。**

酉七、二世樂施等

**此中所有此世他世樂施、此世他世樂戒，廣說乃至此世他世樂同事，若多修習、若善清淨、若具圓滿，能感如來最勝靜慮、解脫、等持、等至樂果。**

酉八、清淨施等

**此中所有清淨施、清淨戒，廣說乃至清淨同事，若多修習、若善清淨、若具圓滿，能感如來四一切種清淨果。謂所依淨、所緣淨、心淨、智淨。亦感如來三不護、十力、四無所畏、三念住、一切不共佛法極清淨果。**

　　如來四一切種清淨果等者：此中四一切種清淨、三不護、十力、四無所畏、三念住，如建立品別釋其相。（陵本四十九卷十五頁3948）不共佛法總有百四十種，今說一切，是彼少分應知。

申二、總結

**如是菩薩施等善法，能感無上到究竟果，當知亦感生死流轉順菩薩行所餘無量無邊可愛無罪勝果。**

**瑜伽師地論科句披尋記卷第四十三**

[^1]: 「世」，大正作「出」。

[^2]: 「燭」，磧砂、大正、陵本作「觸」。

[^3]: 「悟」，磧砂、陵本作「寤」。

[^4]: 「悟」，磧砂、大正、陵本作「寤」。

[^5]: 「悟」，磧砂、大正、陵本作「寤」。

[^6]: 「聞」，磧砂作「開」。

[^7]: 編按：顯揚論原文無「內」字。

[^8]: 「政」，磧砂、大正、陵本作「正」。

[^9]: 「勸」，披尋記原作「勤」。卷四十四原文作「勸」。

[^10]: 「議」，磧砂、大正、陵本作「義」。

[^11]: 「立」，磧砂、大正、陵本作「住」。

[^12]: 「由」，磧砂作「中」。

[^13]: 「有」，磧砂、大正、陵本作「行」。

[^14]: 「耽」，大正作「執」。

[^15]: 「如令所化於善資糧守護長養」，披尋記原置於【黃一、舉善資糧守護長養】一科之下。

[^16]: 「性」，韓清淨手稿作「姓」。

[^17]: 「姓」，陵本作「性」。

[^18]: 「十七頁」，披尋記原作「十一頁」。

[^19]: 「己」，陵本作「已」。

[^20]: 「己」，陵本作「已」。

[^21]: 「荼」，大正作「茶」。

[^22]: 「狗」，磧砂作「茍」。

[^23]: 「荼」，大正作「茶」。

[^24]: 「狗」，磧砂作「茍」。

[^25]: 「熟」，磧砂作「就」。

[^26]: 「己」，陵本作「已」。

[^27]: 「真」，磧砂作「貞」。

[^28]: 「事」，磧砂作「利」。
