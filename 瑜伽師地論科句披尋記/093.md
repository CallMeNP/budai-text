# 瑜伽師地論科句披尋記卷第九十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事緣起食諦界擇攝第三之一**

己三、緣起食諦界擇攝2　庚一、結前生後

**如是已說處擇攝。緣起、食、諦、界擇攝，我今當說。**

庚二、標釋一切2　辛一、總嗢柁南

**總嗢柁南曰：**

**　立等二諦等　以觸為緣等　有滅等食等　最後如理等**

辛二、別嗢柁南4　壬一、緣起攝2　癸一、釋差別4　子一、立等2　丑一、頌標列

**別嗢柁南曰：**

**　立苦聚諦觀　攝聖教微智　思量際觀察　上慢後甚深**

丑二、長行釋10　寅一、立3　卯一、略標列

**略由三相，應知建立緣起差別。**

　　略由三相應知建立緣起差別等者：此說緣起三相差別，與本地分文義大同，如前已釋，此應準知。少分異文，當更隨釋。

**一、從前際中際得生；二、從中際後際得生；三、於中際生已隨轉及趣清淨。**

　　於中際生已隨轉者：謂不趣清淨，隨順流轉故。

卯二、廣釋相2　辰一、從前際中際生及生隨轉2　巳一、徵

**此中云何從其前際中際得生，及於中際生已隨轉？**

巳二、釋2　午一、辨生轉相2　未一、辨2　申一、從前際生2　酉一、前際攝2　戌一、無明緣行

**謂如有一，宿非聰慧，無明為緣，造作增長罪、福、不動身語意業。**

戌二、行緣識

**由此為緣，隨業行識乃至命終隨轉不絕，能為後世續生識因。**

酉二、中際攝2　戌一、生起位

**如是展轉有內外愛，**

　　如是展轉有內外愛者：隨業行識前後次第相續變異，是名展轉。由為愛取之所攝受，是故說言有內外愛。希得自體，是名內愛。希得境界，是名外愛。

**識生果時，能為助伴現前而起。既命終已，由前際因，於現在世自體得生。**

戌二、增長位

**生已漸次於母腹中，因識為緣，續生果識隨轉不絕，任持所有羯羅藍等。名色分位後後殊**[^1]**勝，始從胎藏，乃至衰老。**

申二、生已隨轉2　酉一、出二依止2　戌一、別辨2　亥一、名色緣識2　天一、標說

**又即此識當續生時，能感生業與異熟果。異熟生識復依名色相續而轉，謂依眼等六依轉故。**

　　異熟生識者：眼等六識異熟所生，名異熟生。謂即從彼業力所引異熟，後時轉者。如五識身相應地意地決擇中說。（陵本五十四卷十七頁4359）

**由是說言：名色緣識。**

天二、釋相

**俱生五根說名為色，無間滅等說名為名，隨其所應，能與六識作所依止。識依彼故，乃至命終數數隨轉。**

　　無間滅等者：意根有二，一、無間滅，二、即末那。前通三乘，後唯大乘。由是道理，故置等言。

亥二、識緣名色

**又五色根，根依大種、根處大種所生諸色及諸餘名，由彼執持，所有根等墮在相續，流轉不絕。**

戌二、總結

**此二總名隨轉依止。**

　　又五色根等者：本地分說：又五色根、若根所依大種、若根處所、若彼能生大種曰色，所餘曰名。由識執受諸根，墮相續法方得流轉；故此二種依止於識相續不斷。（陵本九卷十三頁685）其文易了，此應準知。

**由是故言：識緣名色，名色緣識。**

酉二、喻如束蘆

**於現在世，猶如束蘆相依而轉，乃至壽住。**

未二、結

**如是名為從其前際，中際緣起諸行得生，於其中際生已隨轉。**

午二、料簡差別2　未一、約四生辨3　申一、指依胎生

**當知此中，依胎生者說轉次第。**

申二、簡卵濕生

**卵生、濕生，除在母腹有餘差別。**

申三、別辨化生2　酉一、欲色界

**有色有情，在欲、色界受化生者，於初生時諸根圓滿，與餘差別。**

酉二、無色界

**在無色界諸有情類，識依於名及色種子，名及色種依識而轉。由彼識中有色種故，色雖間斷，後當更生。如是名為此中差別。**

未二、約三業辨

**由福業故，生於欲界人天兩趣；由罪業故，生惡趣中；由不動業，生色無色。**

辰二、從中際後際得生及趣清淨2　巳一、總徵

**云何名為從其中際，後際緣起諸行得生？云何不生，由不生故證得清淨？**

巳二、別釋2　午一、從中際後際生2　未一、別辨2　申一、中際攝2　酉一、標列二果

**謂彼如是於中際生補特伽羅，領受先業所得二果。一者、領受內異熟果，二者、領受境界所生受增上果。**

酉二、別釋其因2　戌一、引因2　亥一、辨相2　天一、能引2　地一、無明緣行

**彼由聽聞不正法故，或由先世串習力故，於二種果發起愚癡。彼由於內異熟果中有愚癡故，不能如實了知當來後有生苦。由此前際、後際無明增上力故，如前造作增長諸行。**

地二、行緣識2　玄一、明緣起

**由此新業熏變識故，於現法中隨業而行。如是無明以為緣故，諸行得生；行為緣故，令識轉變。**

玄二、出體性

**當知此識，於現法中但是因性，攝受當生諸識果故，約就一切相續為名，說六識身。**

天二、所引

**又即此識，當來後有名色種子之所隨逐；名色種子，復為當來後有六處種子隨逐；六處種子，復為當來後有諸觸種子隨逐；此觸種子，復為當來後有諸受種子隨逐。**

亥二、結名

**當知是名於其中際後有引因。由識為先，受為最後，遍能牽引諸自體故。**

戌二、生因3　亥一、受緣愛

**如是由先異熟果愚引後有已，復由第二境界所生增上果愚緣境界受，發生貪愛。**

亥二、愛緣取

**由此愛故，或求諸欲、或求諸有。又取欲取，或取見、戒禁、我語取。**

亥三、取緣有

**取諸取已，愛、取和合潤先引因，轉名為有，是當生起因所攝故。**

申二、後際攝2　酉一、約自體辨2　戌一、如引因生

**此有無間，既命終已，如其引因所引諸行，識為最初，受為最後，或漸次生、或復頓生。**

戌二、依生因生

**如是應知於現法中，初用無明觸所生受為緣生愛；愛為緣故，次生於取；取為緣故，轉成其有；有為緣故，當生得生；生為緣故，老病死等眾苦差別次第現前。**

酉二、約依處辨

**當知此中，或有處所生處現前，或有處所種子隨逐。**

未二、總結

**如是中際無明緣行、受緣愛等，能生後際緣起諸行。**

午二、後際不生趣清淨4　未一、得清淨智見

**若現法中從他聞法，或於先世已集資糧，由彼為因，能於二種果性諸行如理思惟。若於彼因、若於彼滅、若趣滅行如理作意，思惟彼故，發生正見，又於諸諦漸次獲得有學、無學清淨智見。**

未二、證清淨解脫2　申一、慧解脫

**彼由如是智見力故，能無餘斷無明及愛；由彼斷故，即彼所緣不如實知，諸無明觸所生諸受亦復隨斷；由此斷故，於現法中，由離無明，證慧解脫。**

申二、心解脫

**又無明觸所生諸受相應心中，所有相應貪愛煩惱，彼於其心亦得離繫；由離貪故，證心解脫。**

未三、成不生法2　申一、無牽引因

**又即由彼無明滅故，諸有無明猶未斷時，依於後際應生行識乃至諸受，皆不得生，成不生法。是故說言：無明滅故，諸行隨滅；次第乃至異熟所生諸觸滅故，異熟所生諸受隨滅。**

申二、無生起因

**又現法中，無明滅故，無明觸滅；由無明觸永得滅故，從無明觸所生受滅；由無明觸所生諸受永得滅故，愛亦隨滅；由愛滅故，如前說名所有取等，乃至損惱以為後邊諸行皆滅，成不生法。**

未四、證得涅槃2　申一、有餘依涅槃3　酉一、簡流轉

**於現法中，如是諸行皆不流轉。不流轉故，於現法中住有餘依般涅槃界，名為證得現法涅槃。**

酉二、名清淨

**彼於爾時，識緣名色、名色緣識有餘未滅，而得說名清淨鮮白。**

酉三、辨住捨

**乃至有識身住未滅，彼恆領受離繫諸受，無有繫縛。彼有識身，乃至先業所引壽量，恆相續住。壽量若盡，能執持識捨所執身，命根亦捨。從此已後，所有命根無餘永滅，都無所有。**

申二、無餘依涅槃2　酉一、顯究竟2　戌一、釋滅相

**又彼諸識與一切受，於此位中任運而滅。先因滅故，餘更不續，亦無餘滅。**

戌二、結得名

**由此道理，名無餘依般涅槃界，究竟寂靜常住妙跡。**

酉二、出為趣

**為此義故，常隨涅槃，常以涅槃為其究竟，於世尊所熟修梵行。**

卯三、結建立

**是名廣說由三種相，建立緣起。謂從前際中際流轉，從其中際後際流轉，復於中際流轉清淨。**

寅二、苦2　卯一、總標

**復次，安立九相後有苦樹，能生當有。**

　　安立九相等者：依下自釋，如小苦樹能生當有，有其五相。現造新業，如小苦樹，是第一相；於漏處所住三世愛，別為三相；業轉增長，是第五相。又大苦樹能生當有，有其四相。諸先所有造作增長順後受業，如大苦樹，是第一相；順煩惱法令樹鬱茂，是第二相；彼愛煩惱令樹潤澤，是第三相；長時安立，是第四相。如是二種苦樹，總合安立說有九相。

卯二、別辨2　辰一、約現業辨2　巳一、出黑品2　午一、安立五相3　未一、初一相

**謂有世間非聰慧者，於現法中所造新業，如小苦樹。**

未二、次三相

**若彼世間非聰慧者，於能隨順諸漏處所，依現在世隨觀愛味，依過去世深生顧戀，依未來世專心繫著。**

　　於能隨順諸漏處所者：煩惱自體，是名諸漏。由所依緣能順生彼，名能隨順諸漏處所。

未三、後一相

**如是住已，**

　　如是住已者：經說：有四依取，以為所緣，令識安住。是此住義。五識身相應地意地決擇中說：若諸異生補特伽羅，未得厭離對治喜愛，由所潤識能取能滿當來內身；由此展轉能取能滿不能棄捨諸異生性；以於內身能取能滿故，於流轉中相續決定，是名為住。（陵本五十四卷二頁4286）此應準釋。

**先所未斷一切貪愛，由數習故，轉更增長。**

　　由數習故轉更增長者：謂由數習貪愛，轉令彼業更增長故。

午二、能生當有

**此非聰慧補特伽羅，欲令如是後有小樹復加滋茂，以貪愛水而恆溉灌，令如前說能感當來取所得果漸次圓滿。**

　　令如前說能感當來取所得果漸次圓滿者：謂如前說：取為緣故，轉成其有；有為緣故，當生得生；生為緣故，老病死等眾苦差別次第現前。是名取所得果漸次圓滿。

巳二、簡白品2　午一、正觀法性

**若有多聞諸聖弟子，雖造有漏能感當來諸業小樹，然於能順煩惱諸行，無倒隨觀生滅法性；於斷、無欲及以滅界，無倒隨觀是寂靜性；損減彼業，不令增長，使其愛水亦皆消散。**

午二、斷愛取等

**故聰慧者，不欲滋榮後有小樹，便斷其愛、愛緣取等。損壞如是後有小樹，尚令一切皆無所有，何況使其後更增長。**

辰二、約先業辨2　巳一、出黑品2　午一、安立四相4　未一、第一相

**復更有一補特伽羅已生自體，諸先所有造作增長順後受業，於現法中為其所繫。即彼自體及先所造順後受業，總攝為一，說名後有如大苦樹。**

未二、第二相

**若於能順諸煩惱法，如前乃至專心繫著。**

　　若於能順諸煩惱法者：此即前說能順諸漏處所應知。

**如是住已，彼先所造順後受業如直下根，令樹鬱茂。**

未三、第三相

**於現法中，彼愛煩惱如傍注道，令樹潤澤。**

未四、第四相

**以此為因，令隨惑業行一切種子識，於當來世正續生時，住於名色。如是苦樹長時安立。**

午二、能生當有

**當知如是補特伽羅，欲令苦樹展轉滋茂。**

巳二、簡白品

**此中白品，如前應知。**

　　此中白品如前應知者：謂如前說，無倒隨觀，損減彼業，不令增長，使其愛水亦皆消散。對治相一，故不更說。

寅三、聚2　卯一、出觀諸諦2　辰一、標所為

**復次，世尊在昔為菩薩時，棄前所得諸世俗道及世諸師，處菩提座，為欲悲愍利他有情以為上首，自於諸諦起正觀察。**

辰二、明逆觀2　巳一、觀苦集2　午一、明道理3　未一、總標

**爾時為欲歷觀苦諦，由老死支苦諦所攝，故於緣起逆歷觀察。**

　　逆歷觀察者：謂逆次第，一一向前觀察故。

未二、別辨2　申一、舉觀老死2　酉一、標列

**當知此中，由三種相，於其老死如理觀察。一者、觀察細因緣故；二者、觀察麤因緣故；三者、觀察非不定故。**

酉二、隨釋2　戌一、初二相2　亥一、釋細麤

**感生因緣，亦名為生；即生自體，亦名為生。前生是細，後生為麤。**

　　感生因緣亦名為生者：本地分說：識乃至受支是生種子故，義說為生。（陵本十卷十七頁818）又如下說：生之因緣亦名為生。此應準知。

亥二、辨因緣

**此中觀前細生有故，而有老死；亦觀由後麤生緣故，得有老死。當來老死，細生為因；現法老死，麤生為因。**

戌二、後一相

**云何名為非不決定？謂即除彼生處所攝二種生體，餘定無能與老死果。**

申二、例觀生等

**如觀老死，生、有、取、愛各由三**[^2]**種如理觀察，當知亦爾。**

未三、總結

**如是名為始從老死，次第逆觀苦、集二諦緣起道理。**

午二、出譬喻

**應知此中，順集諦法，猶如燈炷；即此集諦，如膏油等；苦諦類燈；諸非聰慧補特伽羅，譬於灌油并集炷者；如是苦燈燒然長世。**

　　順集諦法者：煩惱及業，名集諦法。有漏諸行能隨順彼，是名順集諦法。謂由事故、隨眠故、相應故、所緣故、生起故，有漏諸法五相差別。如決擇分別釋應知。（陵本六十五卷十頁5184）

巳二、觀滅道

**當知白品，與此相違。謂善方便觀滅、道諦。**

卯二、廣苦差別3　辰一、總標

**復有二種補特伽羅。**

辰二、徵起

**何等為二？**

辰三、列釋2　巳一、唯自苦燈相續喻

**一、唯行自非利益行。謂但於己**[^3]**集炷灌油，令一苦燈相續久住。**

巳二、自他大苦火聚喻

**二、復有餘補特伽羅，兼行自他無量大眾非利益行。為然自他大苦火聚，攝受聽聞邪法為先，聞思修慧所引邪行，譬如積集乾薪、乾草及乾牛糞。由是因緣，令苦火聚長時熾然，無有斷絕。**

寅四、諦觀2　卯一、出觀四諦2　辰一、辨3　巳一、觀苦集2　午一、辨觀相2　未一、逆觀2　申一、觀緣起支2　酉一、始觀老死乃至愛

**復次，世尊在昔為菩薩時，處菩提座，依緣起門逆次而入。先緣後際，如理思惟老死苦諦，乃至其愛。**

酉二、次觀受觸乃至識

**如是觀察後際苦諦，及後際苦所有集諦，未為喜足。遂復觀察後際集諦因緣所攝現在眾苦，謂遍逆觀受、觸、六處、名色與識。**

申二、觀苦集攝

**當知此中，觀未來苦是當苦諦，觀彼集因是當集諦。觀未來世苦之集諦由誰而有，知由從先集所生起識為邊際現法苦有。**

　　觀彼集因是當集諦者：謂觀苦諦集起之因，是即集諦。由生當苦，名當集諦。

未二、順觀2　申一、觀轉還

**既知從先集所生起，不應復觀此云何有。是故世尊昔菩薩時，為觀當來所有苦、集，觀現在苦乃至作意相應心識，而復轉還。**

　　觀現在苦等者：謂觀受、觸、六處、名色與識，名現在苦，是現苦諦之所攝故。如是逆次觀至識已，意便退還，不越度轉，名復退還。

申二、觀順上

**又為漸次觀彼後際集諦依處，當知即是現在苦諦**[^4]**。後際苦諦所依止處，當知即是後際集諦。故乃至識復還順上。**

　　又為漸次觀彼後際集諦等者：此顯順觀緣起苦、集。謂識為緣而有名色，名色為緣而有六處，六處為緣而有其觸，觸為緣受，受為緣愛，愛為緣取，取為緣有，有為緣生，生為緣故，便有老死愁歎憂苦擾惱生起，如是積集純大苦聚。由是此說：故乃至識復還順上。由前前支是後後支所依處故，文中應說：觀彼後際集諦依處，當知即是現在苦諦。後際苦諦所依止處，當知即是後際集諦。義乃圓滿。原文闕無當知即是現在苦諦，故應補入。翻前逆觀道理，此可了知。

午二、結順逆

**如是順逆如理觀察緣起苦、集。**

巳二、觀滅諦3　午一、標

**從此無間，為觀滅諦，始從老死逆次第入，乃至無明。**

午二、徵

**何以故？**

午三、釋

**觀察如是現在苦諦，云何一切皆悉盡滅，謂不造作無明為緣新業行故。**

巳三、觀道諦2　午一、標尋求

**如是歷觀三聖諦已，次更尋求此滅聖諦，何道何行而能證得。**

午二、顯證得

**由如前說宿住隨念，憶昔為求諸漏永盡，世間正見如教授者令現在前。作是思惟：我今證得先舊正道，古昔諸仙同所遊履。**

　　由如前說宿住隨念等者：如前已說：又彼復欲求上漏盡，方便發起宿住念智，憶念先世，從諸如來正等覺所，於漏盡道積習聞思，由是發起長時積集世間正見令現在前。然此正見如教授者，以此為依，能令菩薩安處一坐，乃至證得究竟漏盡。如是名為廣大善修正見現前。（陵本九十一卷二十二頁6916）此應準知。

辰二、結

**如是但以世間作意歷觀四諦。**

卯二、明二利行2　辰一、自利行

**又以正見，於諸諦中得入現觀，次第方便證得**[^5]**無上正等菩提，**

　　次第方便者：謂依無漏四念住等，乃至最後入聖支道，所有一切菩提分法應知。

**現見方便獲得無漏有學、無學善淨智見。**

　　現見方便等者：謂依諸諦現觀方便，獲得無漏有學清淨智見，及與無學善淨智見故。

**為此義故，於三大劫阿僧企耶，修行一切難行之行，今於此義皆已證得。**

辰二、利他行

**為利他故，哀愍世間諸人天故，隨有堪能入聖法者，開四聖諦，令生等覺。**

寅五、攝聖教4　卯一、標

**復次，佛世尊教三處所攝。**

卯二、徵

**何等為三？**

卯三、列

**一、善建立諸緣生法無作用故；二、彼為依利他行故；三、彼為依自利行故。**

卯四、釋3　辰一、善建立諸緣生法無作用故2　巳一、明施設

**此中善建立諸緣生法無作用故者，謂從後際苦，逆觀現法前際苦、集，名色緣識，識緣名色，譬如束蘆展轉相依而得住立。於其中間，諸緣生法皆非自作，亦非他作，非自他作，非無因生。如是施設，名善建立諸緣生法無作用故。**

　　謂從後際苦等者：此中義顯，觀察三世諸緣生法無實作用，依緣起支逆觀向前，故作是說。

巳二、釋善立

**所以者何？無常諸行前際無故，後際無故，中際雖有，唯剎那故。作用動轉，約第一義都無所有，但依世俗暫假施設。如是施設如實無倒，是故說此名善建立。**

辰二、彼為依利他行故

**即依如是善建立性，依諸緣起，為他宣說聖諦法教，名彼為依利他行故。**

辰三、彼為依自利行故2　巳一、標能趣證

**即此為依，自能趣入聖諦現觀法隨法行，又能證得現法涅槃，當知是名用彼為依自利行故。**

巳二、出其異名

**又先積集智慧資糧諸弟子眾，成就猛利俱生慧故，名為聰慧；具教智故，名為明了；具證智故，名善調伏；不由他緣，自覺法故，名無所畏；緣於涅槃，如實覺故，名見甘露；盡、無生智為所依止，證有餘依涅槃界故，名身證得妙甘露界具足安住。**

寅六、微智2　卯一、簡外道2　辰一、標未解脫

**復次，有諸愚夫外道種類，雖能觀見四大種身麤無常性，由觀此身雖久住立，而有增減，死時、生時有捨取故，便於其身能厭、能離、能起勝解，以世間道離欲界欲、離色界欲，極至有頂，然彼於身當知仍名未得解脫。**

辰二、釋其所以

**所以者何？由於彼彼所得定中，瑩磨其識執取為我，雜染而住。復於後時壽盡、業盡，還退生下，以於緣起不善巧故。**

卯二、明諸聖2　辰一、出觀察2　巳一、初位攝2　午一、標觀未觀

**諸聖弟子雖於緣起已得善巧，而但隨觀四大種身細無常性，未即觀察識無常性。**

　　四大種身細無常性者：剎那轉異名細無常，以彼諸行速滅壞故。

午二、釋其所以

**所以者何？四大種身經久時住，常相可得，剎那相似相續隨轉，其無常性難可得故。識無常相麤顯可得，剎那剎那所緣易脫，其相轉變，無量品類有差別故。**

巳二、後位攝3　午一、標識極細

**雖即此識無常性相無量品類麤顯易得，然復說名最極微細，當知其性難可識故、難可入故。**

午二、釋境差別2　未一、出自境

**所以者何？唯是慧眼所見境故。**

未二、勝餘境

**四大種身有增、有減、有捨、有取，其無常性尚為非理肉眼境界，況其餘眼。**

　　尚為非理肉眼境界等者：四大種身所積集色，是眼所行，名眼境界。然彼肉眼唯可現見，非比量知，故名非理。

午三、明能悟入

**緣起善巧諸聖弟子，復欲悟入最極微細識無常性，即於緣起如理思惟。由能分別墮自相續觸所生起諸受分位差別性故，便能悟入識無常性。**

　　墮自相續觸所生起諸受分位差別性故者：謂從眼觸乃至意觸所生諸受，與識相應，有其苦、樂、不苦不樂展轉變異，是名分位差別。由彼諸受變異無常，故能悟入識無常性。

辰二、明解脫

**彼既成就如是智見，漸次於受所依止身所因諸觸，及餘一切名所攝行，皆能厭離，生於勝解，亦得解脫。得解脫故，安住畢竟若有餘依、若無餘依二涅槃界。**

寅七、思量際3　卯一、總標

**復次，於緣起法善巧苾芻，由三種相，於其三際能正思量，正能盡苦。**

卯二、別列2　辰一、三相

**云何三相？一、苦依處，二、苦因緣，三、苦因緣依處，是名三相。**

辰二、三際

**云何三際？一者、中際，二、過去際，三、未來際，是名三際。**

卯三、隨釋2　辰一、由三相3　巳一、苦依處2　午一、內身苦依

**當知此中，內身苦依，是寒熱等及病死等眾苦差別現法生起之所依處。何以故？由有此故，於所依身彼得生故。**

　　由有此故等者：謂有內身以為所依，彼諸眾苦方得生故。

午二、攝受苦依

**外父母等親屬朋黨攝受苦依，是供侍等執持刀杖以為後邊，憂愁歎等眾苦差別之所依處。何以故？如前說故。**

　　如前說故者：謂如前說：由有此故，於所依身彼得生故。此說攝受苦依，隨應當釋。

巳二、苦因緣

**此二種依，用攝受愛以為其因。由似集愛此依生起，名苦因緣。**

　　由似集愛此依生起者：愛攝受苦，是名集愛。愛是集因，依是集果，果似因生，名似集愛。

巳三、苦因緣依處

**又即此愛，依止可樂妙色境界以為依處，方乃得生，說彼名苦因緣依處。**

辰二、於三際2　巳一、能正思量2　午一、辨2　未一、舉於現在

**又諸所有現在境界，貪瞋癡火熱惱為因，令生焦渴，由是遂飲譬如雜毒可樂妙色所緣境界甘美之飲，不能棄捨，轉增渴愛；由渴愛故，有當來依；當來依故，便有眾苦。如是當知由第一義，名為趣死。**

未二、例於未來

**即由如是現在道理，應當了知去來道理。**

午二、結

**當知是名能正思量中去來際。**

巳二、思量所依2　午一、標

**又即依止四種言說，應知一切所依三量。**

午二、配

**若見、若知二種言說，是依現量；若覺言說，是依比量；若聞言說，依至教量。**

　　若見若知二種言說是依現量等者：謂依眼故，現見外色，由此因緣，為他宣說，是名依見言說。各別於內所受、所證、所觸、所得，由此因緣，為他宣說，是名依知言說。即由是義，當知此二言說，是依現量。又若不見不聞，但自思惟、稱量、觀察，由此因緣，為他宣說，是名依覺言說。由是義說，是依比量。又若從他聞音，由此因緣，為他宣說，是名依聞言說。由是義說，依至教量。如是一切，依意地釋應知。（陵本二卷十九頁176）

寅八、觀察2　卯一、出五相4　辰一、標

**復次，由五種相，正勤方便觀察緣起，能盡眾苦，能作苦邊。**

辰二、徵

**何等為五？**

辰三、列

**一者、觀察諸緣生法生起因緣；二者、觀察彼滅因緣；三者、如實了知能趣彼滅正行；四者、修行法隨法行；五者、於證離增上慢。**

辰四、結

**如是名為善起觀察及果成滿。**

　　如是名為善起觀察及果成滿者：謂如前說，能盡眾苦，能作苦邊，名果成滿應知。

卯二、別顯義2　辰一、初四相2　巳一、觀乃至識2　午一、標

**始從未來依因緣苦，逆次乃至識緣名色，由四種相，觀察通達，修習正行。**

　　始從未來依因緣苦者：當來苦諦，名未來依。當來集諦，名彼因緣。於緣起支逆次觀察，當來苦諦為其最初，故作是說。

午二、釋

**謂由二相，觀察當來因有故果有，因無故果無。既觀察已，通達因無由修正行。既通達已，隨正修行法隨法行。**

巳二、觀無明行2　午一、觀察因緣

**又正觀察，於現法中無明為緣，福及非福、不動新業因法有故，隨福、非福、不動業行果識等有。彼非有故，此亦非有。**

午二、通達修行2　未一、標漸次

**既觀察已，如前通達及正修行。**

未二、出行果3　申一、明證得

**正修行時，不造無明為緣新業，故業觸已速能變吐。於現法中，證得如前現見聖道、道果涅槃。**

　　證得如前現見聖道等者：謂如前說，又於諸諦漸次獲得有學、無學清淨智見，是名現見聖道。乃至廣說證慧解脫、證心解脫，是名道果涅槃。

申二、喻清涼2　酉一、喻離煩惱

**彼於爾時，譬如陶師，舉煩惱火隨眠烝熱，隨有識身熟烝熱甕，置極清涼涅槃岸上，令離一切煩惱烝熱。**

酉二、喻得轉依

**又令如瓦有識身攝依得清涼。**

申三、顯究竟

**應知如前領受所有身邊際受，乃至廣說。未捨命來，常處恆住，終不退失阿羅漢果，亦不能造無明緣行。**

　　如前領受所有身邊際受等者：謂如前說：乃至有識身住未滅，彼恆領受離繫諸受，無有繫縛。彼有識身，乃至先業所引壽量，恆相續住。其義應知。

辰二、後一相2　巳一、徵

**云何於證離增上慢？**

巳二、釋

**謂彼爾時，成就能緣緣起妙善清淨智見，作是思惟：依勝義諦，無流轉者、無涅槃者。唯有彼彼法生故，令彼彼法生；彼彼法滅故，令彼彼法滅。**

寅九、上慢3　卯一、標

**復次，略有二種增上慢者。**

卯二、列

**一、於有學增上慢者，二、於無學增上慢者。**

卯三、釋2　辰一、辨增上慢者2　巳一、出慢相2　午一、別辨2　未一、有學

**若於有學增上慢者，彼告他言：我已渡疑，永斷三結。我於所證有學解脫，已離猶豫，已拔毒箭，已能永斷薩迦耶見以為根本一切見趣。**

未二、無學

**若於無學增上慢者，彼告他言：我無有上，所應作事、所應決擇我皆已作。**

午二、明依

**如是二種，或依緣起、或依涅槃。**

　　如是二種等者：謂如前說二種增上慢者，彼於緣起、或於涅槃不如實知，故起我慢。

巳二、顯彼失3　午一、不悟聖說

**又依聖說而起說時，謂說甚深出離世間、空性相應緣性緣起順逆等事，於其所說不能覺了、不隨悟入。**

午二、起惑猶豫3　未一、標

**由此二種因及緣故，於如實覺發起狐疑；於自相續煩惱永斷、涅槃作證，亦生猶豫。**

　　由此二種因及緣故者：謂依緣起、或依涅槃起增上慢，是為其因。於說甚深緣起等事不得覺了、不隨悟入，是為其緣。

未二、徵

**所以者何？**

未三、釋2　申一、別辨二慢2　酉一、有學增上慢2　戌一、出因緣

**由於有學增上慢者，計我、我所常所隨逐，隨入作意微細我慢間無間轉，不能了達；又奢摩他任持相續，防麤煩惱令不雜亂。**

戌二、結慢相

**由是因緣，彼於未得生已得想，於未防護生已護想，便告於他。**

酉二、無學增上慢2　戌一、出因緣

**又於無學增上慢者，彼自謂言：我已寂靜，我已涅槃，我已離愛，我已離取。於此未斷微細現行諸增上慢不能了達。**

戌二、結慢相

**於所未得生已得想，於未防護生已護想，便告於他。**

申二、料簡實義2　酉一、標非

**又於無學增上慢者，當知決定先於有學起增上慢。無有實義諸有學者，於上無學起增上慢。**

酉二、釋因

**所以者何？非彼相續煩惱現行如是纏心堅牢而住；由此因緣，於所未得生已得想，起增上慢，堅固執著，經多時住，或告於他。唯有失念狹小暫時煩惱現行，尋復通達，速能遠離。**

午三、獲大衰損

**又彼如是或由先時，於所未得起得增上慢故；或由今時，於其所得生疑惑猶豫壞其心故；便生憂慼，作是思惟：若我所證無所有者，他之所證亦應無有。如是便生謗聖邪見受惡趣因，獲大衰損。**

辰二、廣聖說甚深3　巳一、徵

**云何如前聖說甚深？**

巳二、釋3　午一、出聖說

**謂能開示甚深緣起究竟涅槃，三相相應有為、無為體性差別。**

　　三相相應有為無為體性差別者：謂一切行無常性相，及有漏行皆苦性相，一切法空無我性相，是名三相相應有為、無為體性差別應知。

**有為無常，無為常住；諸行皆苦，涅槃寂靜。一切有為，總唯是苦及唯苦因；一切無為，總唯眾苦及因永滅。**

午二、顯證得2　未一、有餘依

**若諸苾芻，於現法中得涅槃者，永斷後有眾苦因道，令當來世所有苦果究竟不轉。**

未二、無餘依

**入無餘依般涅槃時，後苦不續，先因所引現在苦依任運而滅，至苦邊際。**

午三、明甚深

**此中都無先流轉者，亦無於今般涅槃者。**

巳三、結

**若能開示如是義言，當知名為如前所說聖說甚深。**

寅十、甚深2　卯一、出緣起教3　辰一、標

**復次，緣起本性最極甚深，而有一能開示令淺，當知此由二因緣故。**

辰二、列

**一、由大師善開示故；二、即由此補特伽羅，成就微細審悉聰敏博達智故。**

辰三、指

**若說、若聽是諸句義，應知如前攝異門分。**

　　若說若聽是諸句義等者：如前攝異門分，說有宣說、施設、安立、分別、開示、顯發、教、遍開示。（陵本八十三卷十二頁6311）是名若說所有句義。由此顯示大師善能開示。又說：微細者，能入真實甚深義故。言審悉者，具能證入一切義故。言聰明者，謂與引發慧相應故。言叡哲者，謂與俱生慧相應故。或復翻此。（陵本八十三卷六頁6292）是名若聽所有句義。由此顯示補特伽羅，成就微細等智。

卯二、辨緣起相5　辰一、標

**當知此中，諸緣起法，略由四相最極甚深。**

辰二、徵

**何等為四？**

辰三、列

**一、由微細因果難了知故；二、由無我難了知故；三、由離繫有情而有繫縛難了知故；四、由有繫有情而離繫縛難了知故。**

辰四、釋4　巳一、微細因果難可了知3　午一、徵

**云何微細因果難可了知？**

午二、釋2　未一、總標

**謂依觀察聖諦道理，始從老死，乃至識緣名色，所有有支有緣體性。**

未二、別辨2　申一、初老死支有緣體性2　酉一、徵

**云何名為有緣體性？**

酉二、釋2　戌一、舉說生支3　亥一、標差別

**謂於是中，有因緣生未永斷故，而有生生；生既生已，唯當希待後時老死。**

　　有因緣生未永斷故等者：當知此中，義說有支，名因緣生。有所攝受識乃至受諸法種子，能生當果，故名因緣。

亥二、釋為緣2　天一、明漸次

**當知此中，生之因緣亦名為生，因緣所起亦名為生。有前生故，而有後生；有後生故，而有老死。**

天二、簡因緣

**此中前生是後生因，亦老死緣；後生唯是老死之緣。**

亥三、結總說

**如是一切總**[^6]**攝為一，略說名為生緣老死。當知是名初老死支有緣體性。**

戌二、例有支等2　亥一、例二同

**如說生支，如是有支、取支安立，當知亦爾。**

亥二、廣取別

**取差別者，謂無差別欲貪名取，取之差別安立有四。**

　　謂無差別欲貪名取等者：欲貪名取，謂是能取，故無差別。取之差別，謂是所取，故有四種。處擇攝說：四種欲貪是能取，欲、見、戒禁、我語是所取故。（陵本八十九卷十一頁6750）

申二、愛乃至識有緣體性2　酉一、辨4　戌一、受緣愛2　亥一、總標

**如是愛支，或求欲門發起諸業，或求有門發起諸業。此二業門所有諸愛，當知歸趣愛非愛受。**

　　當知歸趣愛非愛受者：謂依自體及與境界愛非愛別而起受故。

亥二、料簡2　天一、是愛緣

**又即此愛，由六處門所起無明觸所生受為緣故轉。**

天二、非愛緣

**復有餘受，非此愛緣。謂明觸所生，及非明非無明觸所生。**

戌二、觸緣受2　亥一、標為緣

**又即此受，當知一切皆用相似觸為其緣。**

亥二、廣二種

**此復云何？謂明、無明相應，是增語觸。與此相違，是有對觸。**

　　明無明相應是增語觸等者：觸有三種，所謂明觸、無明觸、非明非無明觸。今此配釋，謂明、無明相應，是增語觸。與此相違，非明非無明觸，是有對觸。決擇分說：由分別境故，建立增語觸。（陵本五十三卷十八頁4270）是故此說明、無明相應。由所取境故，建立有對觸。是故此說與明、無明相應相違。

戌三、六處緣觸2　亥一、辨為緣2　天一、舉差別

**又此明觸及無明觸所隨增語觸，如其所應，當知彼用聽聞正法或不正法，於所緣境若正、若邪聞思修智相應諸名以為其緣。非明非無明觸所攝有對觸，當知彼用若內、若外諸色為緣。如是總名名色緣觸。**

天二、說六處

**又即六處略為二分，謂名及色，與觸為緣。**

亥二、釋名色

**當知此中，意處非色，與餘非色諸法相應，如是一分，說名為名；諸餘色處總為一分，說名為色。**

戌四、識緣名色名色緣識2　亥一、別辨其相2　天一、識緣名色

**又此名色於現法中，由續生識為緣牽引，及能執持令不散壞。**

天二、名色緣識

**又即此識續生已後，依名色住，或於同時、或無間生依彼而轉，故於現法，此亦用彼名色為緣。**

亥二、總顯互緣

**應知先業所引名色，與識展轉相依、展轉為緣。**

酉二、結

**如是當知，識緣名色以為後邊所有有支，隨老死相，如前所說，隨其所應有緣體性。**

午三、結

**如是名為微細因果難可了知。難了知故，當知緣起名為甚深、最極甚深。**

巳二、無我難可了知3　午一、徵

**云何無我難可了知？**

午二、釋2　未一、出假說2　申一、標

**謂諸因果安立緣起，齊爾所事，遍於一切有情眾中，起無差別有情增語。**

申二、廣3　酉一、施設種類

**即此增語應知是路，依此處所有言辭轉，施設各異有情眾別。謂鳥、魚、蛇、蝎、人、天等類。**

酉二、施設名字

**又立各異名字差別。謂鸚鵡、舍利、孔雀、鴻雁、多聞、持國、增長、醜目、舍利子、極賢善、給孤獨、一切義成等名字差別。**

酉三、施設言說

**齊爾所事，於諸世俗言說士夫有言論轉。**

　　於諸世俗言說士夫有言論轉者：行擇攝說：由八種相，得入於彼諸行生起世俗言說士夫數中。謂如是名、如是種類、如是族姓、如是飲食、如是領受若苦若樂、如是長壽、如是久住、如是所有壽量邊際。（陵本八十五卷十七頁6469）此應準知。

未二、釋勝義

**謂諸所有受，若明觸所生、若無明觸所生、若非明非無明觸所生，如是一切與名色俱。若諸名色無餘永滅，所有諸受無容得生。**

午三、結

**當知是名無我緣起難可了知。**

巳三、離繫有情而有繫縛難了知性3　午一、徵

**云何離繫有情而有繫縛難了知性？**

午二、釋2　未一、明邪見2　申一、舉外道2　酉一、出彼施設3　戌一、總標

**謂如外道，觸對無明觸所生受，由三門故，於其無我緣生諸行，分別有我，起見施設。**

戌二、徵起

**云何三門？**

戌三、列釋3　亥一、妄計三受為受者性

**一、於欲界未得離欲。於欲界繫三種受中，妄計一分為明我所，妄計一分為受者性，分別有我，起見施設。**

　　妄計一分為明我所等者：謂於三種受中，所受一分明了可取，計有所得，即妄計此為明我所。計此受外，別有實我是能受者，是名妄計一分為受者性。

亥二、妄計樂受有能受者

**二、於欲界已得離欲，第三靜慮未得離欲。唯於樂受計有所得，即妄計此為明我所，計此受外別有實我是能受者，起見施設。謂即此我是有受法，即用彼受領納其受。**

亥三、妄計捨受分別有我

**三、於第三靜慮已上，不苦不樂微細諸受不能通達，分別有我，謂於諸受都非受者，起見施設。**

　　謂於諸受都非受者等者：謂於彼受，非如前說妄計別有實我是能受者。然由不能通達觸為其因，分別有我，謂我寂靜，起見施設。

酉二、斥其非理3　戌一、標

**如是一切，由三種門所起我見，皆不應理。**

戌二、徵

**所以者何？**

戌三、釋2　亥一、別難邪計3　天一、難第一計

**以三種受皆無常故，其所計我應亦無常，是故彼見三受為我，不應道理。**

天二、難第二計

**又於第四靜慮已上都無樂受，其中亦無能受樂者。計我於彼由樂受故，名有受法，不應道理。**

天三、難第三計

**又於第四靜慮已上無色定等，彼所計我應無覺受。彼由寂靜定所生受，發起我慢，謂我寂靜，此慢應無。然有此慢，是故此計亦不應理。**

亥二、結顯緣起

**當知是中，若諸緣起非甚深者，彼應無有如是無智妄計失壞。**

申二、簡內法2　酉一、觀法無我

**內法多聞諸聖弟子，觸對明觸所生受故，了知一切所起我見皆不應理，是故觀見諸法無我。**

酉二、得諦善巧3　戌一、出解脫事

**彼於世俗及勝義諦皆得善巧，於如前說如來滅後若有若無，乃至非有非無皆不執著，於如是事心得解脫。**

　　於如前說如來滅後若有若無等者：聞所成慧地決擇中說：謂有問言：如來滅後有耶無耶？此不應記，但言我說此不可說。乃至非有非無，皆甚深故，不可記別。（陵本六十四卷七頁5100）由於勝義諦已得善巧，是故於如是事心得解脫。

戌二、釋不記別

**設有來問如是為有，如其所應而不記別；如是為無、俱及俱非，皆如所應而不記別。**

戌三、結斥他非

**如是彼由妙智為先，而不記別，或有謂言是無知者，當知此是極大無智、極大邪見。**

未二、明有縛2　申一、妄見施設2　酉一、舉於現法

**又彼如是見行外道，於現法中，依如前說三種妄見，或施設我是其有色，或施設我是其無色，或施設我以為狹小，或施設我以為無量。**

　　依如前說三種妄見者：謂如前說：觸對無明觸所生受，由三門故，於其無我緣生諸行，分別有我，起見施設應知。

酉二、例於當來

**如現法中，妄分別我是真可得，起見施設；如是當來分別起見，為他施設，當知亦爾。**

申二、未斷隨眠

**雖有多種妄分別我，然唯一類薩迦耶見隨眠所繫。未斷彼故，雖由下劣諸世俗道漸離繫縛，乃至有頂，當知即彼猶名繫縛。**

午三、結

**如是名為以諸緣起善巧妙智，能隨悟入離繫有情而有繫縛難了知性。**

巳四、有繫有情而離繫縛難了知性3　午一、徵

**云何名為有繫有情而離繫縛難了知性？**

午二、釋2　未一、舉諸聖2　申一、離妄施設2　酉一、於現法

**謂有多聞諸聖弟子觸對明觸所生受故，於現法中不得實我，亦不施設。**

酉二、於當來

**身壞已後，亦不於彼七識住中，施設一切有情眾已，復於其下續生識處，又復於彼生起識處。**

　　復於其下續生識處等者：於惡趣生，名於其下續生識處。於無想天及非想非非想處，此名於彼生起識處。由此一切生識處所，皆為有情生所依處，然非識住，故更別說。聞所成地說：又有七種諸有情類受生處所，於彼處所受生有情，諸識現前相續而住。於三界中，唯除惡趣、無想有情，及非想非非想處。由惡趣中，極可厭故，不立識住；無想有情，一向轉識不現行故，不立識住；非想非非想處，行與不行不決定故，不立識住。（陵本十四卷二十三頁1266）今顯於一切處不更施設諸有情類，故作是說。

申二、證諸解脫

**彼於識住及於二處，以諸緣起聖諦道理如實觀時，成阿羅漢，或慧解脫、或俱解脫，具八解脫、靜慮、等至。**

未二、釋離繫3　申一、於生老死

**彼於現法，雖可現見有生老死，然名從彼而得離繫。**

申二、於領納受

**雖復現見領納諸受，然名於受而得離繫。**

申三、於識名色

**雖復現見有識、名色，然名於彼而得離繫。**

午三、結

**如是名為以諸緣起善巧妙智，如實了知有繫有情而離繫縛難了知性。**

辰五、結

**由此四相，應知緣起名為甚深、最極甚深。**

子二、二諦等2　丑一、頌標列

**復次，嗢柁南曰：**

**　異世俗勝義　法爾此作等　大空與分別　自作為其後**

丑二、長行釋7　寅一、異2　卯一、標差別

**於此正法毗奈耶中，雖復愚智俱從前際至於中際，并由二種根本煩惱集成如是有識之身，此身為緣，於外所有情非情數名色所攝所緣境界，領納三受。然其智者於彼一切前中後際，與彼愚者大有差別。**

卯二、隨別釋2　辰一、中際後際差別2　巳一、明二離繫2　午一、現惑離繫

**當知此中，於其中際有差別者，謂由二種根本煩惱集成如是有識之身，於現法中此二皆斷。**

午二、當苦離繫

**斷此二故，於當來世無復有彼識所隨身，是即名為後際差別。**

巳二、釋智愚性2　午一、智

**問：何緣智者成智者性？答：於現法中所有集諦，及於後際所有苦諦，皆離繫故。**

午二、愚

**問：何緣愚者成愚者性？答：於斷彼二無力能故。**

辰二、前際差別2　巳一、約聖教辨

**曾習聖教，名為智者，先已尋求智資糧攝諸梵行故。於其聖教曾未修習，名為愚者，彼相違故。**

巳二、結名差別

**當知是名智者、愚者前際差別。**

寅二、世俗勝義3　卯一、標善巧

**復次，於諸緣起善巧多聞諸聖弟子，如實了知世俗、勝義二諦道理。如實知故，於現法中有識身等所有諸法了知無我，終不執彼為我、我所。**

卯二、別釋相2　辰一、於勝義

**由於勝義得善巧故，無是邪執。於墮諸行相續自業所作有情，如實了知無有展轉所能作者，亦無不作有吉祥義。**

　　亦無不作有吉祥義者：謂如實知：不作應作，定無有能趣吉祥義。此中吉祥，謂證寂滅。集論中說：何故此滅名趣吉祥？為證得彼易修方便所依處故。（集論五卷十四頁31,682b）

**了知是已，遂正勤修煩惱離繫。**

辰二、於世俗

**由於世俗得善巧故，遠離所有增益不實、損減實事。**

卯三、明修習2　辰一、所觀事3　巳一、於苦諦

**彼現法中，於有識身先所造作，思所祈願、思所建立，由誓願故，即以聞思所成妙慧緣起善巧為所依止，用奢摩他、毗鉢舍那修所成行能隨悟入。又於識、觸、受、想、思身，歷觀為苦。**

巳二、於集諦

**又於愛身差別觀時，當知即是觀察集諦。**

巳三、於滅諦

**彼於二諦有生滅智，如實了知由因集故，如其所集；由因滅故，如其所滅。**

　　由因集故如其所集等者：集諦為因，是名因集。苦諦為果，名如所集。與是相違，名為因滅及如所滅。

**謂由定地世間作意，修習如是作意因緣，入諦現觀。**

辰二、能觀智2　巳一、辨異名3　午一、初業地攝

**彼於先時，於世間集及世間滅，由聞思慧，說名善見，亦名善知；由修慧故，名善思惟。**

午二、有學地攝2　未一、約加行辨3　申一、名善了善達

**今於聖諦入現觀時，名為善了，亦名善達。由盡所有、如所有故，隨其次第。**

申二、名趣正法近正法證正法

**彼於爾時，由聞思慧，名趣正法；由修慧故，名近正法；由諦通達，名證正法。**

申三、名到源底遍到源底

**又由趣、由近正法故，名到源底；由證正法故，名遍到源底。**

未二、約自性辨4　申一、名入世間出沒妙慧

**又有學慧，名入世間出沒妙慧。**

　　名入世間出沒妙慧者：此說無漏後得智應知。修習如先所得無漏聖智，能達世間，故得是名。

申二、名為聖慧

**此無漏故，聖相續中而可得故，名為聖慧。**

申三、名出離慧

**能盡、能出一切煩惱及諸苦故，名出離慧。**

申四、名決擇慧

**最極究竟能通達故，名決擇慧。**

午三、無學地攝

**彼既成就如是妙慧，復作是思：我當進斷後諸所有一切煩惱。即於此事多修習故，於修道中出餘煩惱，盡一切苦。**

巳二、結道諦

**如是顯示，從初業地乃至獲得阿羅漢果所有正道。**

寅三、法爾4　卯一、出差別3　辰一、標

**復次，由二因緣，於諸緣起及緣生法，建立二分差別道理。**

辰二、列

**謂如所流轉故，及諸所流轉故。**

　　如所流轉等者：此中如所流轉，謂彼如所有性。諸所流轉，謂盡所有性。如下自釋應知。

辰三、釋

**當知此中，有十二支差別流轉，彼復如其所應，稱理因果次第流轉。**

卯二、釋異名5　辰一、法性

**又此稱理因果次第，無始時來展轉安立，名為法性。**

辰二、法住法定法如性2　巳一、標三世別

**由現在世，名為法住；由過去世，名為法定；由未來世，名法如性。**

巳二、隨釋後一

**非無因性，故名如性，非不如性。**

辰三、實性諦性

**如實因性，故名實性；如實果性，故名諦性。**

辰四、真性無倒性

**所知實性，故名真性；由如實智依處性故，名無倒性，非顛倒性。**

辰五、緣起順次第性

**由彼一切緣起相應文字建立依處性故，名此緣起順次第性。**

卯三、明善巧

**又此二種善巧多聞諸聖弟子，於三世中如實了知，遠離一切非理作意，於諸聖諦能入現觀，於諸外道諸見趣中能得離繫。如前趣等，廣說應知。**

　　如前趣等廣說應知者：謂諸外道，薩迦耶見以為根本，有六十二諸惡見趣，及十六種異論差別。前已廣說應知。

卯四、顯方便2　辰一、標

**又彼緣起，無始時來，因果展轉流轉相續。如來於此流轉實性現等覺已，以微妙智起正言詞，方便開示非生、非作。**

　　方便開示非生非作者：無實生者，是名非生。無實作者，是名非作。

辰二、釋

**當知此中，無始時來因果展轉法住法性，由彼相應名句文身，為令解了，隨順建立法住法界種姓依處。**

　　隨順建立法住法界種姓依處者：謂如法性，以無顛倒文句安立諸法，是名隨順建立法住法界，此為安住種姓之所依處。由此為依，熏修相續，能證畢竟種姓清淨故。

寅四、此作等2　卯一、不應記別3　辰一、標

**復次，由二因緣，此作此受、餘作餘受不應記別。**

辰二、徵

**云何為二？**

辰三、列

**一者、因果相屬一故，諸行相續前後異故。二者、所餘作者、受者不可得故。**

卯二、許正記別

**若於此論不受不執，以中道行，如唯因果而正記別，亦無過失。**

　　若於此論不受不執等者：思所成地勝義伽他中說：於此流無斷，相似不相似，由隨順我見，世俗用非無。若壞於色身，名身亦隨滅，而言今後世，自作自受果。（陵本十六卷八頁1391）此中道理準彼應知，故無過失。

寅五、大空3　卯一、出無我3　辰一、總標一切

**復次，一切無我無有差別，總名為空。謂補特伽羅無我及法無我。**

辰二、隨釋差別2　巳一、補特伽羅無我

**補特伽羅無我者，謂離一切緣生行外，別有實我不可得故。**

巳二、法無我

**法無我者，謂即一切緣生諸行，性非實我，是無常故。**

辰三、結名大空

**如是二種略攝為一，彼處說此名為大空。**

卯二、斥妄見2　辰一、初空所對治見2　巳一、毀彼論

**謂若有離世俗言說，妄見為依，起如是見，立如是論：謂有別物異緣生法，或緣生法異彼、屬彼。此依妄見，非住梵行。**

巳二、釋所以

**何以故？由如是見依止初空所治見轉，非此見者應解脫故。**

辰二、第二空所治見2　巳一、毀彼論

**或復即於名色所攝緣生法中，依如前說三種妄見，起如是見，立如是論：命即是身，乃至廣說。**

　　依如前說三種妄見等者：謂如前說：由依初見，於現法中計我有色。後或有色有想，或無有想，或非有想非無想。依第二見，於現法中計我無色。於後所計，如前應知。依第三見，我論有二。一者、說我有色、無色，二者、說我非有色非無色。餘如前說。又即計我是有色者，或言狹小、或言無量；計我無色，當知亦爾。此二我論，依第三見立為二論。一者、計我狹小，二者、計我無量。（陵本八十七卷五頁6564）是名三種妄見。由依此見，立如是論：謂命即身；或命異身；或復此總是我，遍滿、無二、無異、無闕。是名廣說應知。

**如是亦非安住梵行。**

巳二、釋所以

**何以故？由如是見依第二空所治見轉，非此見者應解脫故。**

卯三、顯中道2　辰一、總標簡

**遠離如是二邪見邊，唯見因果，名中道行。**

辰二、別釋相2　巳一、於真實法

**所知真如，名如實性；能知真如，名無倒性。**

巳二、於假有法

**於有諸行，假施設有，謂是諸行，諸行屬彼。若依勝義有如是者，彼一切行若滅若斷，云何可說此是諸行，或行屬彼。由於爾時，如是二種不可得故。**

寅六、分別3　卯一、標列因緣

**復次，由二因緣，當知施設所有緣起一切種相。謂總標舉，或別分別。云何為二？一、如所有性故；二、盡所有性故。**

卯二、隨釋差別2　辰一、如所有性3　巳一、徵

**云何如所有性？**

巳二、釋

**謂無明等諸緣生法，漸次相稱因果體性，及有此因未斷故，有彼果未斷；此未斷因生故，彼未斷果生。**

巳三、結

**如是名為如所有性。**

辰二、盡所有性5　巳一、徵

**云何盡所有性？**

巳二、標

**謂無明等諸緣生行一切種相。**

巳三、釋

**如彼無明是前際無智，乃至廣說差別體相。**

巳四、指

**廣分別名，應知如前攝異門分。**

　　廣分別名等者：謂彼無明種種異名，如前攝異門分已廣分別應知。（陵本八十四卷十八頁6409）

**建立分別如前應知。**

巳五、結

**如是名為盡所有性。**

　　建立分別如前應知者：謂緣起支建立差別，如本地分已廣分別應知。（陵本九卷十六頁702）

卯三、總結得名

**即依如是如所有性、盡所有性，若總標舉，若別分別。先總標舉，說名為初；後即於此復廣開示，說名分別。**

寅七、自作2　卯一、出不可記4　辰一、標2　巳一、舉自作

**復次，由二因緣，自作苦樂不可施設、不可記別。**

巳二、例他作等

**如是他作、俱作、俱非所作無因而生，當知亦爾。**

辰二、徵

**云何為二？**

辰三、列

**一者、諸行，如前所說無作用故。**

　　如前所說無作用故者：前說：善建立諸緣生法無作用故者，謂從後際苦，逆觀現法前際苦、集，名色緣識，識緣名色，譬如束蘆展轉相依而得住立。於其中間，諸緣生法皆非自作，亦非他作，非自他作，非無因生。如是施設，名善建立諸緣生法無作用故。其義應知。

**二者、有餘作者有情不可得故。**

辰四、釋4　巳一、非自作

**此中諸行無作用故，此受此領自作苦樂，不應道理。**

巳二、非他作

**又彼有餘作者有情不可得故，餘受餘領，不應道理。**

巳三、非俱作

**受所渴愛，攝受他受亦不應理。**

　　受所渴愛等者：此中義顯非俱所作。由自體受、或境界受，唯為自所渴愛，不應攝受他作為因以為受用，是故俱作亦不應理。

巳四、非無因生

**有諸緣故，諸受得生，故無因生亦不應理。**

卯二、結依中道

**是故遠離前之三種惡因論邊、後之一種無因論邊，覺了如前中道行教，勤修正行，能盡眾苦。**

　　覺了如前中道行教等者：前說：遠離如是二邪見邊，唯見因果，名中道行。即彼一切無我言教，當知是名中道行教。

**瑜伽師地論科句披尋記卷第九十三**

[^1]: 「殊」，大正作「殘」。

[^2]: 「三」，大正、陵本作「二」。

[^3]: 「己」，陵本作「已」。

[^4]: 大正、陵本無「當知即是現在苦諦」一句。

[^5]: 「得」，大正、陵本作「覺」。

[^6]: 「總」，大正作「聰」。
