# 瑜伽師地論科句披尋記卷第五十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中有尋有伺等三地之二**

壬三、廣分別2　癸一、長行釋2　子一、釋差別7　丑一、煩惱發業2　寅一、問

**問：貪等十煩惱幾能發業？幾不能發？**

寅二、答2　卯一、標

**答：一切能發。**

卯二、辨2　辰一、由猛利

**若諸煩惱猛利現行，方能發起往惡趣業，非諸失念而現行者。**

辰二、由分別

**又分別起能發此業，非任運起。**

　　非諸失念而現行者者：失念現行，諸聖或有，然彼決定不往惡趣，即由此義應知。

丑二、煩惱相2　寅一、問

**問：諸煩惱有幾相？**

寅二、答2　卯一、標列

**答：略有三相。一、自相，二、共相，三、差別相。**

卯二、隨釋3　辰一、自相

**自相者，謂貪瞋等各各自性所攝相。**

辰二、共相

**共相者，謂諸煩惱無有差別，一切皆同不寂靜相。**

辰三、差別相2　巳一、標列

**差別相者，復有二種。一、門差別相，二、轉差別相。**

巳二、隨釋2　午一、門差別相

**門差別相者，謂結、縛、隨眠、隨煩惱、纏等，如本地分已說。**

　　如本地分已說者：本地分中有尋有伺地說煩惱差別，一一別釋應知。（陵本八卷六頁563）

午二、轉差別相2　未一、列七種

**轉差別相者，謂隨眠轉故、所緣轉故、現行轉故、品差別轉故、力無力轉故、因果轉故、迷行轉故。**

未二、隨別釋6　申一、隨眠轉2　酉一、釋差別2　戌一、標列

**復次，隨眠轉相略有十八。一、隨逐自境隨眠，二、隨逐他境隨眠，三、被損隨眠，四、不被損隨眠，五、隨增隨眠，六、不隨增隨眠，七、具分隨眠，八、不具分隨眠，九、可害隨眠，十、不可害隨眠，十一、增上隨眠，十二、平等隨眠，十三、下劣隨眠，十四、覺悟隨眠，十五、不覺悟隨眠，十六、能生多苦隨眠，十七、能生少苦隨眠，十八、不能生苦隨眠。**

戌二、隨釋18　亥一、隨逐自境隨眠

**隨逐自境隨眠者，謂三界中自地所攝隨眠。**

亥二、隨逐他境隨眠

**隨逐他境隨眠者，謂生上下地，下上煩惱所逐隨眠。**

亥三、被損隨眠

**被損隨眠者，謂世間離欲下地隨眠。**

亥四、不被損隨眠

**不被損隨眠者，謂已離欲、或未離欲自地隨眠。**

亥五、隨增隨眠

**隨增隨眠者，謂自地隨眠。**

亥六、不隨增隨眠

**不隨增隨眠者，謂他地隨眠。**

亥七、具分隨眠

**具分隨眠者，謂諸異生所有隨眠。**

亥八、不具分隨眠

**不具分隨眠者，謂諸有學非異生者所有隨眠。**

亥九、可害隨眠

**可害隨眠者，謂般涅槃法所有隨眠。**

亥十、不可害隨眠

**不可害隨眠者，謂不般涅槃法所有隨眠。**

亥十一、增上隨眠

**增上隨眠者，謂貪等行所有隨眠。**

亥十二、平等隨眠

**平等隨眠者，謂等分行所有隨眠。**

亥十三、下劣隨眠

**下劣隨眠者，謂薄塵行所有隨眠。**

亥十四、覺悟隨眠

**覺悟隨眠者，謂諸纏果與纏俱轉隨眠。**

　　謂諸纏果與纏俱轉隨眠者：此中纏果，謂即隨眠，由從彼纏所熏生故。

亥十五、不覺悟隨眠

**不覺悟隨眠者，謂離諸纏而恆隨逐隨眠。**

亥十六、能生多苦隨眠

**能生多苦隨眠者，謂欲界隨眠。**

亥十七、能生少苦隨眠

**能生少苦隨眠者，謂色無色界隨眠。**

亥十八、不能生苦隨眠

**不能生苦隨眠者，謂得自在菩薩所有隨眠。**

酉二、辨麤重2　戌一、辨異不異2　亥一、問

**問：如說麤重體性名隨眠，此煩惱品麤重望彼諸行，當言有異？為不異耶？**

　　如說麤重體性名隨眠等者：本地分意地中說：諸自體中所有種子，若煩惱品所攝，名為麤重，亦名隨眠。若異熟品所攝，及餘無記品所攝，唯名麤重，不名隨眠。（陵本二卷二頁112）由是應知種子差別。

亥二、答3　天一、標

**答：當言有異。**

天二、徵

**何以故？**

天三、釋

**由阿羅漢永害一切煩惱麤重，而諸行相續猶未斷絕故。**

戌二、辨彼相攝2　亥一、問

**問：有幾麤重攝諸麤重？**

亥二、答2　天一、標列

**答：略有十八。一、自性異熟麤重，二、自性煩惱麤重，三、自性業麤重，四、煩惱障麤重，五、業障麤重，六、異熟障麤重，七、蓋麤重，八、不正尋思麤重，九、愁惱麤重，十、怖畏麤重，十一、劬勞麤重，十二、飲食麤重，十三、眠夢麤重，十四、婬欲麤重，十五、界不平等麤重，十六、時分變異麤重，十七、終沒麤重，十八、遍行麤重。**

　　遍行麤重者：此謂行苦。應知遍行一切若樂受中、若苦受中、若不苦不樂受中故。

天二、指釋

**如是麤重，如前應知。**

　　如是麤重如前應知者：前說：略有二種麤重。一、漏麤重，二、有漏麤重。（陵本五十八卷十七頁4761）此中十八，彼二所攝，故指如前。

申二、所緣現行轉

**復次，所緣、現行二轉，於其自處當廣宣說。**

　　所緣現行二轉等者：下說煩惱緣境略有十五，煩惱現行有二十種，如彼廣說應知。

申三、品差別轉

**品差別轉，當知如前蘊善巧說。**

　　品差別轉等者：蘊善巧中，建立煩惱軟中上品。謂最後所斷名軟品，中間所斷名中品，最初所斷名上品。（陵本五十五卷八頁4418）如彼應知。

申四、力無力轉

**力無力轉，當知如前本地分說。**

　　力無力轉等者：謂彼煩惱，若由親近不善丈夫、聞非正法、不如理作意轉者，當知有力。若由任運失念轉者，當知無力。一一分別，如本地分有尋有伺地說。（陵本八卷二頁548）

申五、因果轉2　酉一、標隨應

**因果轉者，謂煩惱業生皆以煩惱為因。果亦如是，隨應當知。**

　　煩惱業生等者：分別緣起初勝法門經說：無明普於一切煩惱雜染、諸業雜染、諸生雜染能作因緣根本依處。由是故說煩惱為因。異熟自體，從後有業煩惱所生，能隨順生一切煩惱，由是說言果亦如是。三界差別，隨應當知。

酉二、簡差別

**欲界一分不善煩惱，有異熟果。應知所餘，無異熟果。**

　　欲界一分不善煩惱等者：欲界煩惱，一分能發業者，當知不善，能往惡趣有異熟果。若彼所餘不發業者，非不善故，當知無異熟果。

申六、迷行轉2　酉一、麤相2　戌一、指前列

**迷行轉者，如本地分七種已列。**

　　如本地分七種已列者：本地分說：又由[^1]七門，一切煩惱於見及修能為障礙應知。謂邪解了故，不解了故，解了不解了故，邪解了迷執故，彼因依處故，彼怖所生故，任運現行故。（陵本八卷四頁557）今決擇彼，故指彼說。

戌二、釋義別2　亥一、徵

**義別云何？**

亥二、釋7　天一、邪了行

**謂薩迦耶見、邊執見、邪見，此三於所知境起邪了行，於四聖諦迷行轉故。**

天二、不了行

**無明一種，是不了行。**

天三、了不了行

**疑，是了不了行。**

天四、執邪了行

**見取、戒禁取及貪瞋等，緣見為境、見所斷者，彼一切皆是執邪了行。**

天五、迷彼因緣所依處行

**即此一切迷苦、集諦者，是迷彼因緣所依處行。**

　　是迷彼因緣所依處行者：攝事分說：觀彼後際集諦依處，當知即是現在苦諦。後際苦諦所依止處，當知即是後際集諦。（陵本九十三卷七頁7008）由是故說，苦集是因依處。

天六、迷彼怖畏生行

**即此一切迷滅、道諦者，是迷彼怖畏生行。**

天七、任運現行迷執行

**即彼一切任運所起修道斷者，是任運現行迷執行。**

酉二、細相2　戌一、牒前生後

**復次，如前所說一切煩惱障治差別，但依化宜顯示麤相，建立煩惱迷執邪行。為令所化有情於種種煩惱諸行過失易生解故，今當總辯一切煩惱如實巨細之相，建立迷執諸行差別。**

戌二、辨釋差別2　亥一、有事無事辨2　天一、問

**問：如是諸煩惱，幾有事？幾無事？**

天二、答3　地一、無事

**答：諸見與慢是無事，於諸行中實無有我而分別轉故。**

地二、有事

**貪、恚是有事。**

地三、通二

**無明、疑通二種。**

　　貪恚是有事者：緣愛非愛事境生故。

亥二、諸根相應辨2　天一、明建立2　地一、問

**問：是諸煩惱，幾與樂根相應？乃至幾與捨根相應？**

地二、答2　玄一、約任運生煩惱辨2　黃一、總標

**答：若任運生一切煩惱，皆於三受現行可得。**

　　若任運生一切煩惱等者：若諸煩惱非分別起，名任運生。於一切位皆不相違，是故三受現行可得。

黃二、別辨

**是故通一切識身者，與一切根相應；不通一切識身者，與意地一切根相應。**

　　通一切識身等者：通五識身及與意地，名通一切識身，彼諸煩惱與苦、樂、喜、憂、捨相應。若唯意地，不通五識，是名不通一切識身，彼諸煩惱唯與意地喜、憂、捨根相應。

玄二、約不任運生煩惱辨3　黃一、標說一切

**不任運生一切煩惱，隨其所應諸根相應，我今當說。**

黃二、舉十煩惱8　宇一、貪相應2　宙一、略標舉

**貪於一時樂、喜相應，或於一時憂、苦相應，或於一時與捨相應。**

宙二、問答辨2　洪一、問

**問：如何等？**

洪二、答3　荒一、憂苦相應

**答：如有一，或於樂受起會遇愛、不乖離愛而現在前，遂於樂受不會遇、非會遇，若乖離、非和合；或於苦受起不會愛、若乖離愛而現在前，遂於苦受合會、非不合會，不乖離、非乖離。由是因緣，貪於一時憂、苦相應。**

荒二、喜樂相應

**與此相違，喜、樂相應。**

荒三、捨根相應

**若於不苦不樂位而生味著，當知此貪捨根相應。**

　　由是因緣貪於一時憂苦相應者：樂受生時，起和合愛；苦受生時，起別離愛。於爾所時，違緣現前，憂、苦相應，義如前知。

宇二、恚相應2　宙一、略標舉

**恚於一時憂、苦相應，或有一時喜、樂相應。**

宙二、問答辨2　洪一、憂苦相應

**問：如何等？答：如有一，自然為苦逼切身心，遂於內苦作意思惟，發恚恨心；或於非愛諸行有情及諸法所作意思惟，發恚恨心。由是故恚憂、苦相應。**

洪二、喜樂相應

**問：恚與喜、樂相應，如何等？答：如有一，於怨家等非愛有情起恚惱心，作意思惟：願彼沒苦，沒已不濟；或不得樂，得已還失。若遂所願，便生喜、樂。由是故恚喜、樂相應。**

宇三、薩迦耶見及邊執見相應2　宙一、舉常見攝3　洪一、喜根相應

**薩迦耶見及邊執見，若於樂俱行蘊觀我我所，或觀為常，喜根相應。**

洪二、憂根相應

**若於苦俱行蘊觀我我所，或觀為常，憂根相應。**

洪三、捨根相應

**若於捨俱行蘊觀我我所，或觀為常，捨根相應。**

宙二、例斷見攝

**斷見攝邊執見，當知一切與彼相違。**

宇四、見取戒禁取相應

**見取、戒禁取，取彼見故，隨其所應，如彼相應。**

　　見取戒禁取等者：由見取、戒禁取，取彼薩迦耶見、或邊執見為境，諸根相應，如彼見說，於俱行蘊苦、樂、捨別，隨應當知。

宇五、邪見相應

**邪見一種，先作妙行，憂根相應；先作惡行，喜根相應。**

宇六、慢相應2　宙一、略標舉

**慢於一時喜根相應，或於一時憂根相應。**

宙二、問答辨2　洪一、問

**問：如何等？**

洪二、答2　荒一、標列

**答：略有二慢。一、高舉慢，二、卑下慢。**

荒二、隨釋2　日一、喜根相應2　月一、廣高舉3　盈一、標

**又高舉慢，有三高舉。**

盈二、徵

**何等為三？**

盈三、列

**謂稱量高舉、解了高舉、利養高舉。**

月二、明相應

**此高舉慢，喜根相應。**

日二、憂根相應

**若卑下慢，與彼相違，憂根相應。**

宇七、疑相應2　宙一、憂根相應

**疑，若於利養、恭敬、稱譽、樂善趣等決定事中，他所導引令猶豫者，憂根相應。**

宙二、喜根相應

**於無利養、不敬、譏毀、苦惡趣等決定事中，他所導引令猶豫者，喜根相應。**

宇八、無明相應

**無明，通與五根相應。**

黃三、略不說餘

**所餘相應，引事指斥，文不復現。**

天二、辨差別2　地一、指前說

**先辯煩惱諸根相應，但約麤相道理建立，令初行者解無亂故。**

地二、顯今義

**今約巨細道理建立，令久行者了自他身種種行解差別轉故。**

丑三、煩惱聚2　寅一、總明三聚2　卯一、略標列

**復次，諸煩惱略有三聚。一、欲界繫，二、色界繫，三、無色界繫。**

卯二、問答辨2　辰一、問

**問：如是三聚，幾不善？幾無記？**

辰二、答2　巳一、釋差別

**答：初聚一分是不善，餘二聚是無記。**

巳二、別料簡

**諸不善者是有異熟，非餘。**

　　初聚一分是不善者：此中義顯，欲繫煩惱亦有無記，今為簡彼，故說一分性是不善。此有異熟，非餘，是故前說欲界一分不善煩惱有異熟果，應知所餘無異熟果。

寅二、辨聚體性2　卯一、長行列2　辰一、舉多少性

**問：幾多性？幾少性？答：初多性，餘不爾。**

辰二、例餘一切

**如多性、少性，如是猛利長時染惱性、非猛利長時染惱性，發起外門雜染性、發起內門雜染性，發起惡行性、發起非惡行性，能生多苦性、能生少苦性，大有罪性、小有罪性，遲離欲性、速離欲性，不離欲所顯性、離欲所顯性，三摩地相違性、非三摩地相違性，非一種相生決定性、一種相生決定性等，當知亦爾。**

　　非一種相等者：色無色繫定地所緣心一境性，名一種相生決定性。欲繫不爾，不能繫心於一所緣，名非一種相生決定性。

卯二、嗢柁南結

**中嗢柁南曰：**

**　多染惱外**[^2]**門　惡行生諸苦　有罪遲離欲　三摩地生等**

丑四、煩惱斷2　寅一、總徵

**復次，云何能斷煩惱？齊何當言已斷煩惱？從何煩惱而可說斷？斷諸煩惱為頓、為漸？云何次第斷諸煩惱？諸煩惱斷，復有幾種？煩惱斷已，有何等相？諸煩惱斷有何勝利？**

寅二、別釋7　卯一、能斷已斷6　辰一、約地差別辨

**謂善法資糧已積集故，已得證入方便地故，證得見地故，積習修地故，能斷煩惱；得究竟地，當言已斷一切煩惱。**

　　謂善法資糧至已斷一切煩惱者：集論中說：道有五種，謂資糧道、加行道、見道、修道、究竟道。（集論六卷一頁31,682b）今說善法資糧，乃至得究竟地，如其次第，義顯五種道別，如彼廣釋應知。

辰二、約修瑜伽辨2　巳一、辨差別

**復有差別。謂由修習四種瑜伽，能斷煩惱；若善修習如是四種，當言已斷一切煩惱。**

巳二、指前說

**四種瑜伽，如聲聞地已說其相。**

　　四種瑜伽等者：信、欲、精進、方便，是名四種瑜伽。如聲聞地別釋應知。（陵本二十八卷九頁2354）

辰三、約涅槃緣辨

**復有差別。謂相續成熟故，得隨順教故，內正作意故，對治道生故，能斷煩惱；修對治道已到究竟，當言已斷一切煩惱。**

　　相續成熟等者：本地分中修所成地說：略由四處，當知普攝修所成地。何等四處？一者、修處所，二者、修因緣，三者、修瑜伽，四者、修果。如是四處，七支所攝。何等為七？一、生圓滿；二、聞正法圓滿；三、涅槃為上首；四、能熟解脫慧之成熟；五、修習對治；六、世間一切種清淨；七、出世間一切種清淨。（陵本二十卷一頁1699）今此中說相續成熟，謂生圓滿；當知修處所攝。得隨順教，謂聞正法圓滿；內正作意，謂涅槃為上首、能熟解脫慧之成熟；當知修因緣攝。對治道生，謂修習對治；當知修瑜伽攝。修對治道已到究竟，謂世間一切種清淨、出世間一切種清淨；當知此修果攝。

辰四、約遍知永斷辨

**復有差別。謂了知煩惱事故，了知煩惱自性故，了知煩惱過患故，煩惱生已不堅著故，攝受對治故，能斷煩惱；對治已生，當言已斷一切煩惱。**

　　了知煩惱事故者：煩惱依處，名煩惱事。如前已說，貪由十事生，瞋事亦有十種，無明依七事起，慢依六事生，見依二事生，疑依六事生。（陵本五十五卷八頁4419）如彼別釋應知。

辰五、約善修止觀辨2　巳一、辨差別

**復有差別。修奢摩他故，修毗鉢舍那故，能斷煩惱；若諸相縛已得解脫，諸麤重縛亦得解脫，當言已斷一切煩惱。**

巳二、引教證

**如世尊言：相縛縛眾生，亦由麤重縛。善雙修止觀，方乃俱解脫。**

辰六、約瑜伽所作辨

**復有差別。謂了知所緣故，喜樂所緣故，能斷煩惱；所依已滅故，已得轉依故，當言已斷一切煩惱。**

　　了知所緣等者：本地分中聲聞地說：修瑜伽者，略有四種瑜伽所作。一、所依滅，二、所依轉，三、遍知所緣，四、愛樂所緣。如彼釋義應知。（陵本二十八卷十三頁2369）

卯二、斷所從3　辰一、標

**復次，從彼相應及所緣故，煩惱可斷。**

辰二、徵

**所以者何？**

辰三、釋2　巳一、相應斷

**對治道生，煩惱不起，得無生法，是故說名斷彼相應。**

巳二、所緣斷

**相應斷已，不復緣境，故從所緣亦說名斷。**

卯三、斷頓漸3　辰一、標

**復次，見斷煩惱頓斷，非漸。**

辰二、徵

**所以者何？**

辰三、釋2　巳一、頓斷攝

**由現觀智諦現觀故，能斷見道所斷煩惱。然此現觀與壞緣諦作意相應，是故三心頓斷一切迷苦諦等見斷煩惱。**

巳二、漸斷攝

**修斷煩惱漸次而斷，數數修道方能斷故。**

　　與壞緣諦作意相應等者：謂從正觀四種諦理，起十六行智，從是以後，復轉修習。先緣自心總厭心智生，名壞緣諦作意相應。從此無間，無有加行，解脫見道所斷隨眠三心智生。一、內遣有情假緣智，二、內遣諸法假緣智，三、遍遣一切有情諸法假緣智。此中前二是法智，第三是種類智。如是三智，能斷一百一十二煩惱，如是煩惱十種所攝。一百一十二煩惱者，謂欲界見苦諦等所斷，各有十種；色無色界見苦諦等所斷，各有九種，謂各除瞋；如是名為一百一十二煩惱。是名三心頓斷一切迷苦諦等見斷煩惱。義如顯揚論說。（十七卷一頁31,562a）

卯四、斷次第2　辰一、辨8　巳一、在家攝

**復次，最初應斷不善事業及諸惡見。謂在家者。**

巳二、出家攝

**次復應斷樂出家障。謂欲尋思、恚尋思、害尋思。**

巳三、不定地攝

**次復應斷不定心者三摩地障。謂眷屬尋思、國土尋思、不死尋思。**

巳四、定地攝

**次復應斷得作意障。謂樂遠離品身諸麤重。**

巳五、見斷攝

**次復應斷見斷煩惱。**

巳六、修斷攝

**次復應斷修斷煩惱。**

巳七、諸定障品攝

**次復應斷屬苦、屬憂、屬樂、屬喜，及屬諸捨諸定障品障礙煩惱。**

巳八、所知障品攝

**次復有一補特伽羅，應斷所知障品諸障。**

辰二、結

**由此次第，應斷煩惱。**

　　應斷屬苦屬憂等者：苦等五根相屬煩惱能障諸定，本地分中三摩呬多地說：出諸受事，謂初靜慮出離憂根，第二靜慮出離苦根，第三靜慮出離喜根，第四靜慮出離樂根，於無相中出離捨根。（陵本十一卷十頁880）能障諸定，一一差別翻彼應知。

卯五、斷多種2　辰一、略標列

**復次，諸煩惱斷，當知多種，略則為二。一、諸纏斷，二、隨眠斷。**

辰二、隨別釋2　巳一、諸纏斷

**諸纏斷者，謂貪瞋斷乃至疑斷，薩迦耶見斷乃至邪見斷，見苦所斷斷乃至修道所斷斷，欲界所繫斷乃至無色界所繫斷，散亂斷、曉悟斷、羸劣斷、制伏斷、離繫斷。**

巳二、隨眠斷

**當知離繫斷，即是隨眠斷。**

　　散亂斷等者：如前已說散亂對治、諫悔[^3]對治、羸劣對治、制伏對治、離繫對治。（陵本五十五卷七頁4413）又說散亂位煩惱、諫悔位煩惱、羸劣位煩惱、制伏位煩惱、離繫位煩惱。（陵本五十五卷十頁4429）由是今說彼煩惱斷亦有五種。於中少分名別義同。當知前四，謂諸纏斷；後一，謂隨眠斷。

卯六、斷已相2　辰一、辨4　巳一、三毒不生2　午一、舉不生愛

**復次，煩惱斷已，於可愛法若劣、若勝、若現在前、若不現前，雖猛利見而觀察之，亦不染著。**

午二、例無瞋癡

**如於可愛而不生愛，如是於可瞋法亦不生瞋，於可癡法亦不生癡。**

巳二、住捨念知2　午一、舉眼見色

**又眼見諸色，不喜不憂**[^4]**，但住於捨，正念正知。**

午二、例餘一切

**如眼見色，乃至意知法亦爾。**

巳三、成沙門法2　午一、舉少欲

**又性少欲，成就第一真實少欲。**

午二、例喜足等

**如少欲，如是喜足、遠離、勇猛精進、安住正念、寂定、聰慧亦爾。**

巳四、離諸戲論

**於無戲論任性好樂，於有戲論策勵其心方能緣慮。**

辰二、結

**如是等輩，當知煩惱已斷之相。**

卯七、斷勝利3　辰一、標

**復次，煩惱斷者有多勝利。**

辰二、釋2　巳一、自義行攝2　午一、列超越

**謂隨證得超越憂、苦，超越喜、樂，超越色想及與有對種種性想，超惡趣苦，超越生等一切種苦。**

　　謂隨證得超越憂苦等者：此中超越憂、苦、喜、樂，謂由證四靜慮。超越色想及與有對種種性想，謂證無色。超惡趣苦，謂證有學。超越生等一切種苦，謂證無學。

午二、明證得5　未一、安隱

**又證安隱第一安隱。**

未二、清涼

**又證清涼第一清涼。**

　　又證安隱等者：煩惱寂滅，是名安隱，亦名清涼。集論中說：何故此滅復名安隱？離怖畏住所依處故。何故此滅復名清涼？諸利益事所依處故。（集論五卷十四頁31,682b）在有學位所證寂滅，但名安隱及與清涼。在無學位，轉名第一，已究竟故，更無上故。

未三、樂住自在

**又得第一現法樂住，隨其自心自在而轉。**

未四、所證無退

**若行、若住，隨所欲樂所證之法無復退轉。**

　　隨其自心自在而轉者：謂於或聖、或天、或梵住中，隨所樂住，即能安住故。言聖住者，謂空住、無願住、無相住、滅盡定住。言天住者，謂諸靜慮、諸無色住。言梵住者，謂慈住、悲住、喜住、捨住。如本地分聲聞地說。（陵本三十四卷二十五頁2808）

未五、自義圓滿

**於自義利圓滿究竟，於諸所作無復希望。**

　　於自義利圓滿究竟等者：此顯阿羅漢果諸漏已盡，所作已辦，無復所作，故作是說。

巳二、利他行攝

**或復有一修利他行，為欲利益安樂眾生，哀愍世間，令諸天人利益安樂。**

辰三、結

**當知煩惱斷者，有如是等眾多勝利。**

丑五、煩惱所緣2　寅一、略標

**復次，煩惱緣境略有十五。**

寅二、列釋15　卯一、具分緣

**一、具分緣。謂身見等。**

卯二、一分緣

**二、一分緣。謂貪瞋慢等。**

　　具分緣一分緣者：前說：貪、慢緣有漏一分可意事生，恚緣一分非可意事生，是故此三煩惱一分所生，名取一分。所餘煩惱，通緣內外若愛非愛，及俱相違有漏事生，是故說彼名曰遍行，取一切事。（陵本五十八卷六頁4717）此中道理，如彼應釋。

卯三、有事緣

**三、有事緣。謂諸有事煩惱。**

卯四、無事緣

**四、無事緣。謂諸無事煩惱。**

　　有事緣無事緣者：如前說：十煩惱，見所斷者，名曰無事，彼所緣事非成實故。所餘煩惱有事，彼相違故。（陵本五十八卷六頁4717）此中道理，如彼應釋。

卯五、內緣

**五、內緣。謂緣六處定不定地所有煩惱。**

卯六、外緣

**六、外緣。謂緣妙五欲所有煩惱。**

卯七、現見緣

**七、現見緣。謂緣現在所有煩惱。**

卯八、不現見緣

**八、不現見緣。謂緣去來所有煩惱。**

卯九、自類緣

**九、自類緣。謂緣自類煩惱所有煩惱。**

卯十、他類緣

**十、他類緣。謂緣異類煩惱及緣煩惱事所有煩惱。**

　　自類緣他類緣者：前說：十種煩惱，亦緣事轉、亦緣煩惱。謂十煩惱皆與自地一切煩惱展轉相緣，亦緣自地諸有漏事。下地煩惱能緣上地煩惱及事，非上地惑能緣下地煩惱及事。（陵本五十八卷五頁4713）今此自類煩惱，當知謂彼自地一切煩惱。異類煩惱及緣煩惱事，當知謂彼下地煩惱能緣上地煩惱及事。如是差別應知。

卯十一、有緣

**十一、有緣。謂緣後有所有煩惱。**

卯十二、無有緣

**十二、無有緣。謂緣斷無有所有煩惱。**

卯十三、自境緣

**十三、自境緣。謂欲界於欲行煩惱，色界於色行煩惱，無色界於無色行煩惱。**

卯十四、他境緣3　辰一、總標列2　巳一、上界於下界

**十四、他境緣。謂色界於欲行煩惱，無色界於色行煩惱。**

巳二、下地於上地

**又復下地於上地煩惱。**

辰二、徵所以

**所以者何？**

辰三、隨難釋

**生上地者，於彼下地諸有情所，由常、恆、樂、淨具勝功德，自謂為勝故。**

　　生上地者等者：此釋所以。唯顯前說色界於欲行煩惱，無色界於色行煩惱，故作是說。下地於上地煩惱易可了知，故不具釋。

卯十五、無境緣

**十五、無境緣。謂緣分別所計滅道及廣大佛法等所有煩惱。**

　　謂緣分別所計滅道等者：前說迷滅道諦所起邪見，即緣分別所計滅道煩惱。又有一類大乘惡取空者，謗一切法皆無所有，即緣廣大佛法等所有煩惱。

丑六、煩惱現行2　寅一、略標

**復次，煩惱現行有二十種。謂二十種補特伽羅，依二十緣，起二十種現行煩惱。**

寅二、隨釋3　卯一、二十補特伽羅2　辰一、徵

**云何二十補特伽羅？**

辰二、列

**一、在家，二、出家，三、住惡說法，四、住善說法，五、增上煩惱行，六、等分行，七、薄塵行，八、世間離欲，九、未離欲，十、見聖跡，十一、未見聖跡，十二、執著，十三、不執著，十四、觀察，十五、睡眠，十六、覺悟，十七、幼少，十八、根成熟，十九、般涅槃法，二十、不般涅槃法。**

　　執著不執著等者：不如理分別，是名執著。任運無分別，名不執著。有尋伺欲，是名觀察。身心惛昧，令不自在，是名睡眠。與此相違，得自在轉，是名覺悟。此中二十補特伽羅，起二十種現行煩惱，一一次第配釋應知。

卯二、二十煩惱現行2　辰一、徵

**云何二十煩惱現行？**

辰二、列

**一、隨所欲纏現行，二、不隨所欲纏現行，三、無所了知煩惱現行，四、有所了知煩惱現行，五、麤煩惱現行，六、等煩惱現行，七、微煩惱現行，八、內門煩惱現行，九、外門煩惱現行，十、失念煩惱現行，十一、猛利煩惱現行，十二、分別所起煩惱現行，十三、任運所起煩惱現行，十四、尋思煩惱現行，十五、不自在煩惱現行，十六、自在煩惱現行，十七、非所依位煩惱現行，十八、所依位煩惱現行，十九、可救療煩惱現行，二十、不可救療煩惱現行。**

卯三、二十煩惱現行緣3　辰一、徵

**云何二十煩惱現行緣？**

辰二、列

**一、樂緣，二、苦緣，三、不苦不樂緣，四、欲緣，五、尋思緣，六、觸緣，**

　　欲緣尋思緣觸緣者：不善法欲，是名欲緣。八種尋思，名尋思緣。內六觸處，是名觸緣。

**七、隨眠緣，八、宿習緣，九、親近惡友緣，十、聞不正法緣，十一、不正作意緣，十二、不信緣，十三、懈怠緣，十四、失念緣，十五、散亂緣，十六、惡慧緣，十七、放逸緣，十八、煩惱緣，十九、未離欲緣，二十、異生性緣。**

辰三、結

**依此諸緣故，煩惱現行。**

丑七、煩惱結生相續2　寅一、問

**問：於彼彼界結生相續彼彼身中，當言全界一切煩惱皆結生耶？為不全耶？**

　　於彼彼界結生相續等者：此中問意，謂若生此界地，即此界地一切煩惱令生相續，為不爾耶？

寅二、答2　卯一、釋道理2　辰一、略標簡

**答：當言全，非不全。**

辰二、釋所以3　巳一、約自生處辨

**何以故？若未離欲，於自生處方得受生，非離欲故。**

　　於自生處方得受生等者：此顯異生，纏及隨眠結生相續應知。

巳二、約麤重隨縛辨

**又未離欲者，諸煩惱品所有麤重隨縛自身，亦能為彼異身生因。由是因緣，當知一切煩惱皆結生相續。**

　　諸煩惱品所有麤重等者：此顯已見聖跡，唯隨眠結生相續應知。

巳三、約將受生時辨2　午一、辨現行3　未一、貪愛等

**又將受生時，於自體上貪愛現行，於男於女若愛若恚亦互現行。**

未二、疑

**又疑現行。彼作是思：此男此女，今為與我共行事不？**

未三、薩迦耶見等

**又於內外我我所見及我慢等皆亦現行。**

午二、結相續

**由此因緣，當知一切煩惱皆得結生相續。**

卯二、辨種類2　辰一、標差別2　巳一、初七種

**復次，結生相續略有七種。一、纏及隨眠結生相續，謂諸異生。二、唯隨眠結生相續**[^5]**，謂見聖跡。三、正知入胎結生相續，謂轉輪王。四、正知入住結生相續，謂諸獨覺。五、於一切位不失正念結生相續，謂諸菩薩。六、業所引發結生相續，謂除菩薩結生相續。七、智所引發結生相續，謂諸菩薩。**

巳二、後二種

**又有引無義利結生相續，謂即業所引發結生相續。又有能引義利結生相續，謂智所引發結生相續。**

辰二、結總說

**如是總說結生相續，或七、或九。**

子二、指決擇

**復次，於此處所，有餘一切順前句、順後句及四句等如理決擇文，更不復現。**

　　於此處所等者：謂於煩惱雜染如理決擇，有順前句、順後句、四句、無事句種種差別，此不更說。

癸二、嗢柁南結

**後嗢柁南曰：**

**　業相事樂等　不善等及斷　所緣與現行　續生最為後**

庚二、業雜染2　辛一、結前生後

**如是已說煩惱雜染決擇。業雜染決擇，我今當說。**

辛二、辨釋差別2　壬一、長行釋2　癸一、諸門決擇7　子一、自性相2　丑一、略標簡3　寅一、標五相別

**如先所說業雜染義，當知此業亦由五相建立差別。**

寅二、舉所攝業

**謂根本業道所攝身語意業，及彼方便、後起所攝諸業。**

　　亦由五相建立差別等者：前說煩惱由五種相建立差別，此業雜染亦復如是。云何為五？謂根本業道所攝身語意業為三，方便、後起所攝諸業為二。三依自相，二依差別，如是總說，是故成五。

寅三、別釋其相2　卯一、舉略說2　辰一、問

**如先所說不善業道，名根本業道所攝不善身語意業。云何建立彼殺生等不善業道自相？**

辰二、答2　巳一、總標2　午一、出五相

**謂染汙心起彼欲樂，即於是處彼業現行而得究竟，當知總名殺生等一切業道自相。**

　　謂染汙心等者：此中建立業道自相總有五支，一、染汙心，二、起欲樂，三、於是處，四、業現行，五、得究竟。如下釋義，易可了知。

午二、隨難釋

**染汙心者，謂貪者貪所蔽，瞋者瞋所蔽，癡者癡所蔽。**

巳二、別辨2　午一、簡非4　未一、闕無欲樂

**設有染汙心，不起彼欲樂，雖於是處彼業現行而得究竟，然此惡業非是圓滿業道所攝。**

未二、闕於是處

**設有染汙心及起彼欲樂，而顛倒心，設於餘事彼業現行而得究竟，此業亦非圓滿業道所攝。**

　　而顛倒心設於餘事等者：謂於彼非彼想，及非於彼彼想，名顛倒心。事，謂一一業道各別決定所依處事，或有情數、或非有情數。於非決定所依處事，由顛倒心而有所作，此事名餘。謂如誤殺其餘眾生，或於非情加刀杖已，謂我殺生。如是等類，皆名餘事。

未三、闕業現行

**設有染汙心及起彼欲樂，即於是處業不現行而得究竟，此業亦非圓滿業道所攝。**

未四、闕得究竟

**設有染汙心及起彼欲樂，即於是處彼業現行而不究竟，此業亦非圓滿業道所攝。**

午二、顯正

**若有染汙心及起彼欲樂，即於是處彼業現行而得究竟，具一切支，此業乃名圓滿業道所攝。**

卯二、例一切

**由此略說業道自相，一切不善業道自相應隨決了。**

　　由此略說業道自相等者：前此五支，通說不善業道自相，故名為略。隨此建立，應更決了不善業道各別自相，此有十種，故說一切。

丑二、廣差別3　寅一、辨五相4　卯一、標

**復次，若廣建立十惡業道自性差別，復由五相。**

卯二、徵

**何等為五？**

卯三、列

**一、事，二、想，三、欲樂，四、煩惱，五、方便究竟。**

卯四、釋5　辰一、由事別

**事者，一一業道各別決定所依處事。或有情數、或非有情數，隨其所應，十惡業道依之而轉。**

　　隨其所應者：如下一一分別其事應知。

辰二、由想別

**想者，有四。謂於彼非彼想，非於彼彼想，於彼彼想，非於彼非彼想。**

　　於彼非彼想等者：謂如殺生業道，依有情數眾生為事。若於彼眾生所不作彼眾生想，是名於彼非彼想；或於非眾生所作眾生想，名非於彼彼想。如是二想皆顛倒攝。如說殺生，如是所餘業道，隨應準釋。於彼彼想，非於彼非彼想，當知此二無顛倒攝。

辰三、由欲樂別

**欲樂者，或有倒想、或無倒想樂所作欲。**

辰四、由煩惱別

**煩惱者，或貪、或瞋、或癡、或貪瞋、或貪癡、或瞋癡，或貪瞋癡一切皆具。**

　　或貪或瞋等者：如下自廣分別應知。（陵本六十卷六頁4863）

辰五、由方便究竟別

**方便究竟者，即於所欲作業隨起方便，或於爾時、或於後時而得究竟。**

　　方便究竟者：彼業現行，是名方便。希望滿足，是名究竟。此即前五支中後二應知。

寅二、釋十業2　卯一、標隨應

**由此五相，於殺生乃至邪見諸業道中，隨其所應，當廣建立圓滿自性十種差別。**

卯二、辨差別10　辰一、殺生業道5　巳一、依有情事

**殺生業道，以有情數眾生為事。**

巳二、於彼彼想

**若能害者，於眾生所作眾生想，起害生欲，此想即名於彼眾生名不顛倒想。**

巳三、依無倒想樂所作欲

**依此想故，作如是心：我當害生。如是名為殺生欲樂。**

巳四、煩惱不具或具

**此能害者，或貪所蔽、或瞋所蔽、或癡所蔽、或二所蔽、或三所蔽，而起作心，是名煩惱。**

巳五、隨起方便及得究竟2　午一、爾時究竟

**彼由欲樂及染汙心，或自、或他發起方便加害眾生。若害無間彼便命終，即此方便，當於爾時說名成就究竟業道。**

午二、後時究竟

**若於後時彼方捨命，由此方便，彼命終時乃名成就究竟業道。**

辰二、不與取業道

**不與取業道。事者，謂他所攝物。想者，謂於彼彼想。欲樂者，謂劫盜欲。煩惱者，謂三毒，或具不具。方便究竟者，謂起方便移離本處。**

　　移離本處者：謂他所攝財穀等事。或於聚落中，或於閑靜處，若積集、若移轉故。義如本地分說。（陵本八卷九頁585）

辰三、欲邪行業道

**欲邪行業道。事者，謂女所不應行；設所應行，非支、非處、非時、非量；若不應理，一切男及不男。想者，於彼彼想。欲樂者，謂樂行之欲。煩惱者，謂三毒，或具不具。方便究竟者，謂兩兩交會。**

　　謂女所不應行等者：如下自說：若於母等、母等所護，如經廣說，名不應行。一切男及不男，屬自屬他，皆不應行。又此非支、非處、非時、非量，亦如下釋。

辰四、妄語業道

**妄語業道。事者，謂見聞覺知，不見、不聞、不覺、不知。想者，謂於見等或翻彼想。欲樂者，謂覆藏想樂說之欲。煩惱者，謂貪瞋癡，或具不具。方便究竟者，謂時眾及對論者領解。**

　　謂於見等或翻彼想者：謂於見聞覺知，或於不見、不聞、不覺、不知，隨起一想故。

辰五、離間語業道

**離間語業道。事者，謂諸有情或和不和。想者，謂俱於彼若合若離，隨起一想。**

　　謂俱於彼若合若離等者：謂於和合有情起和合想，若乖離者起乖離想，是名隨起一想。

**欲樂者，謂樂彼乖離，若不和合欲。煩惱者，謂三毒，或具不具。方便究竟者，謂所破領解。**

　　所破領解者：和合有情，能令破壞；乖離有情，令更乖違；彼二有情皆名所破。聞離間語，解所說義，是名領解。

辰六、麤惡語業道

**麤惡語業道。事者，謂諸有情能為違損。想者，謂於彼彼想。欲樂者，謂樂麤言欲。煩惱者，謂三毒，或具不具。方便究竟者，謂訶罵彼。**

辰七、綺語業道

**綺語業道。事者，謂能引發無利之義。想者，謂於彼彼想。欲樂者，謂樂說之欲。煩惱者，謂三毒，或具不具。方便究竟者，謂纔發言。**

　　謂能引發無利之義者：不為諸利益事所依處故。

辰八、貪欲業道

**貪欲業道。事者，謂屬他財產。想者，謂於彼彼想。欲樂者，謂即如是愛欲。煩惱者，謂三毒，或具不具。方便究竟者，謂於彼事定期屬己**[^6]**。**

辰九、瞋恚業道

**瞋恚業道。事之與想如麤惡語說。欲樂者，謂損害等欲。煩惱者，謂三毒，或具不具。方便究竟者，謂損害等期心決定。**

　　謂損害等欲者：惡意分別，名損害欲。或欲當殺、當害、當為衰損、彼當自獲種種憂惱。如是一切皆此所攝，故置等言。義如本地分說。（陵本八卷十三頁610）

辰十、邪見業道

**邪見業道。事者，謂實有義。想者，謂於有非有想。欲樂者，謂即如是愛欲。煩惱者，謂三毒，或具不具。方便究竟者，謂誹謗決定。**

　　謂誹謗決定者：於實有義誹謗非有，起決定執故。

寅三、隨別廣2　卯一、廣殺生2　辰一、標列

**復次，殺生有三種。一、有罪增長，二、有罪不增長，三、無有罪。**

辰二、隨釋2　巳一、舉罪因

**生罪因緣，亦略有三。一、煩惱所起，二、能生於苦，三、希望滿足。**

巳二、別配屬

**初具三緣；次有二種，無希望滿；後唯生苦。**

　　生罪因緣等者：謂殺生者殺生為因，生現法罪、生後法罪、生現法後法罪。如本地分說。（陵本九卷九頁671）今於此中，說彼因緣略有三種。由煩惱蔽而起作心，是名煩惱所起。若不能辦隨欲殺事，彼由所欲不會因緣，便受所生身心憂苦，是名能生於苦。彼業現行而得究竟，是名希望滿足。

卯二、廣貪欲等2　辰一、總標

**復次，略由五相，建立貪欲、瞋恚、邪見圓滿自相。**

辰二、別釋3　巳一、貪欲2　午一、辨五相2　未一、徵起

**何等名為貪欲五相？**

未二、列釋

**一、有耽著心，謂於自財所。二、有貪婪心，謂樂積財物。三、有饕餮心，謂於屬他資財等事計為華好，深生愛味。四、有謀略心，謂作是心：凡彼所有，何當屬我。五、有覆蔽心，謂貪欲纏之所覆故，不覺羞恥，不知過患及與出離。**

午二、顯圓滿2　未一、簡非3　申一、闕餘四種

**設於自財有耽著心，無餘心現，當知此非圓滿貪欲意惡行相。**

申二、闕餘三種

**如是有耽著心及貪婪心，無餘心現，亦非圓滿貪欲之相。**

申三、隨闕一種

**如是廣說，乃至如前所說諸相隨闕一種，即非圓滿貪欲之相。**

未二、顯正

**若全分攝，乃名圓滿貪欲之相。**

巳二、瞋恚2　午一、辨五相2　未一、徵起

**何等名為瞋恚五相？**

未二、列釋

**一、有憎**[^7]**惡心，謂於能損害相隨法分別故。二、有不堪耐心，謂於不饒益不堪忍故。三、有怨恨心，謂於不饒益數不如理隨憶念故。四、有謀略心，謂於有情作如是意：何當捶撻、何當殺害，乃至廣說故。**

　　何當捶撻等者：欲為損害，由是說言何當捶撻。欲為殺害，乃至欲彼自獲種種憂惱，由是說言何當殺害，乃至廣說。

**五、有覆蔽心，謂如前說。**

午二、顯圓滿

**於此五相隨闕一種，即非圓滿瞋恚之相；若具一切，方名圓滿。**

巳三、邪見2　午一、辨五相2　未一、徵起

**何等名為邪見五相？**

未二、列釋

**一、有愚癡心，謂不如實了所知故。二、有暴酷心，謂樂作諸惡故。三、有越流行心，謂於諸法不如理分別推求故。**

　　有越流行心者：前說流轉差別。有善流流轉，謂諸善行。又有不善流流轉，謂諸不善行。（陵本五十二卷十三頁4188）今說不善流流轉，名有越流行心，違越善流流轉故。

**四、有失壞心，謂無施與、愛養、祠祀等，誹謗一切妙行等故。五、有覆蔽心，謂邪見纏之所覆蔽，不覺羞恥，不知過患及出離故。**

午二、顯圓滿

**於此五相隨闕一種，即非圓滿邪見之相；具一切分，乃名圓滿。**

子二、方便10　丑一、殺生攝3　寅一、約所作辨

**復次，若以手等害諸眾生，說名殺生。如是以塊、杖刀、縛錄、斷食、折挫、治罰、呪藥、厭禱、尸半尸等害諸眾生，皆名殺生。**

寅二、約所為辨

**為財利等害諸眾生，亦名殺生。或恐為損、或為除怨、或謂為法，乃至或為戲樂害諸眾生，亦名殺生。**

寅三、約自他辨

**若自殺害，若令他害，皆得殺罪。**

　　或謂為法等者：謂如有一，於殺生事起是法想，名謂為法。或復有一，於殺生事現在前時，如遊戲法，極為喜樂，名為戲樂。或復邪見為因而行殺生，是故於中置乃至言。

丑二、不與取攝2　寅一、約所作辨

**復次，若有顯然劫他財物，名不與取。如是竊盜、攻牆解結、伏道竊奪，或有拒債、受寄不還，或行誑諂矯詐而取，或現怖畏方便而取，或現威德而取彼物，或自劫盜，或復令他，如是一切皆不與取。**

寅二、約所為辨

**或有自為，或有為他，或怖畏故，或為殺縛，或為折伏，或為受用，或為給侍，或憎嫉故不與而取，此等皆名不與取罪。**

丑三、欲邪行攝3　寅一、約所作辨2　卯一、標

**復次，若行不應行，名欲邪行。或於非支、非時、非處、非量、非理，如是一切皆欲邪行。**

卯二、釋6　辰一、不應行

**若於母等、母等所護，如經廣說，名不應行。**

　　若於母等母等所護等者：謂於阿羅漢尼及於母所行穢染行，名於母等。此成無間業同分，如本地分說。（陵本九卷三頁641）未適他者，為三守護之所守護。一、尊重至親眷屬自己之所守護，二、王執理家之所守護，三、諸守門者之所守護。是名母等所護，是不應行。又他妻妾，由已適他，亦不應行。為顯此義，指如經說。如是一切，如本地分釋相應知。（陵本八卷十頁591）

**一切男及不男，屬自屬他，皆不應行。**

辰二、非支

**除產門外，所有餘分皆名非支。**

辰三、非時

**若穢下時、胎圓滿時、飲兒乳時、受齋戒時，或有病時，謂所有病匪宜習欲，是名非時。**

辰四、非處

**若諸尊重所集會處，或靈廟中，或大眾前，或堅硬**[^8]**地高下不平，令不安隱，如是等處說名非處。**

辰五、非量

**過量而行，名為非量。是中量者，極至於五，此外一切皆名過量。**

辰六、非理

**不依世禮，故名非理。**

寅二、約自他辨

**若自行欲，若媒合他，此二皆名欲邪行攝。**

寅三、約顯隱辨

**若有公顯，或復隱竊，或因誑諂方便矯亂，或因委託而行邪行，如是皆名欲邪行罪。**

丑四、妄語攝3　寅一、約所因辨

**復次，若自因故而說妄語，或他因故，或因怖畏，或因財利而說妄語，皆名妄語。**

寅二、約覆想辨

**若不見聞覺知言見聞覺知，或見聞覺知言不見聞覺知，皆名妄語。**

寅三、約所作辨

**若書陳說，或以默**[^9]**然表忍斯義，或動支體以表其相，或為證說，或有自說，或令他說，如是一切皆妄語罪。**

丑五、離間語攝2　寅一、約所依辨

**復次，若以實事毀訾於他，為乖離故而發此言，名離間語。或以不實假合方便以為依止，為損壞他而有陳說，或依親近施與、或依知友給侍而有陳說，名離間語。**

寅二、約因緣辨

**若自利緣，或損他緣，或由他教，或現破德，或現怖畏，為乖離故，或自發言、或令他發，如是皆名離間語罪。**

　　或現破德者：謂宣說他無實功德故，或不圓滿故。

丑六、麤惡語攝

**復次，若有對面發辛楚言，名麤惡語。或不現前，或對大眾，或幽僻處，或隨實過不隨實過，或書表示，或假現相，或依自說，或依他說，或因掉舉，或因不靜，或依種族過失，或依依止過失，或依作業禁戒現行過失，或自發起辛楚之言，或令他發，如是皆名麤惡語罪。**

　　或依種族過失等者：生下賤家，是名種族過失。諸根不具，是名依止過失。身語所作違犯禁戒，是名作業禁戒現行過失。

丑七、綺語攝2　寅一、約種種辨4　卯一、依舞樂歌詞

**復次，若有依舞而發歌詞，名為綺語。或依作樂，或復俱依，或俱不依而發歌詞，皆名綺語。**

卯二、依外道書論

**若佛法外能引無義所有書論，以愛樂心受持讚美，以大音聲而為諷頌，廣為他人開示分別，皆名綺語。**

卯三、依鬥訟諍競等

**若依鬥訟諍競發言，或樂處眾宣說王論、臣論、賊論，廣說乃至國土等論，皆名綺語。**

卯四、依說妄語等

**若說妄語、或離間語、或麤惡語，下至不思不擇發無義言，皆名綺語。**

寅二、約七事辨

**又依七事而發綺語。謂鬥訟諍競語、諸婆羅門惡呪術語、苦所逼語、戲笑遊樂之語、處眾雜語、顛狂語、邪命語，如是一切名綺語罪。**

　　邪命語者：謂為非法希求所有衣服、飲食、臥具、病緣醫藥諸資生具，方便現相而有所說故。

丑八、貪欲業道攝2　寅一、辨起欲8　卯一、於供侍

**復次，若於家主起如是欲：云何我當同於家主，領諸僕使，隨欲所作。是名貪欲。**

卯二、於攝受等

**又起是欲：即彼家主所有父母、妻子、奴婢及諸作使，廣說乃至七攝受事、十資身事，謂飲食等，皆當屬我。**

卯三、於稱頌

**又起是欲：云何令他知我少欲、知足、遠離、勇猛精進，安住正念、寂定、聰慧，諸漏永盡，施戒多聞。**

卯四、於供養

**又起是欲：云何令他供養於我。謂諸國王乃至商主，若苾芻、苾芻尼、鄔波索迦、鄔波斯迦等，皆當恭敬、尊重、承事、供養於我。**

卯五、於資緣

**又起是欲：云何令我當得利養、衣服、飲食、諸坐臥具、病緣醫藥及資生具。**

卯六、於妙欲

**又起是欲：云何令我當生天上，天妙五欲以為遊戲。**

卯七、於勝生

**又起是欲：云何令我當生魯達羅世界、毗瑟笯世界，人中希有眾同分中，乃至令我當生他化自在眾同分中。**

卯八、於資產

**又起是欲：云何令我乃至當得父母、妻子、奴婢、作使、朋友、宰官、親戚、兄弟、同梵行等所有資產。**

寅二、結所攝

**如是一切，皆名貪欲業道所攝。**

丑九、瞋恚業道2　寅一、辨所思2　卯一、約九惱害事辨2　辰一、舉於己身2　巳一、報彼欲

**若作是思：彼於我所有無義欲，故我於彼當作無義。是名瞋恚。**

巳二、報彼作

**又作是思：彼於我所已作、正作、當作無義，我亦於彼當作無義。亦名瞋恚。**

辰二、例於所愛有情事

**如是廣說九惱害事，當知亦爾。**

　　如是廣說九惱害事者：前說瞋恚，唯依己身。又復緣彼所愛有情、非所愛有情、過去怨親、未來怨親、現在怨親而起瞋恚，如是一切，皆名有情瞋。彼所依事，名九惱事，如前已說當知。（陵本五十五卷八頁4420）

卯二、約損害他心辨3　辰一、令我自在

**又作是思：云何令我於能損害怨家惡友而得自在，縛害驅擯，或行鞭撻，或散財產，或奪妻妾、朋友、眷屬及家宅等。此惱害心亦名瞋恚。**

辰二、令遭他損

**又起是思：云何令彼能損於我怨家惡友，於他處所遭如上說諸苦惱事。此損害心亦名瞋恚。**

　　於他處所者：他有情處，名他處所。簡非由自，故作是說。

辰三、令自然損

**又作是思：願彼自然發起如是如是身語意行，由此喪失資財、朋友、眷屬、名稱、安樂、壽**[^10]**命及諸善法，身壞當墮**[^11]**諸惡趣中。**

寅二、結所攝

**如是一切惱害之心，皆名瞋恚根本業道。**

丑十、邪見業道2　寅一、明所攝2　卯一、舉無施

**復次，若作是思：決定無施。是名邪見。**

卯二、例一切

**廣說乃至謗因、謗用、謗果，壞真實**[^12]**事，如是一切皆名邪見根本業道。**

寅二、問答辨2　卯一、問

**問：一切倒見皆名邪見，何故世尊於業道中，但說如是誹謗之見名為邪見？**

卯二、答2　辰一、明業道2　巳一、由最勝3　午一、標

**答：由此邪見，諸邪見中最為殊勝。**

午二、徵

**何以故？**

午三、釋

**由此邪見為依止故，有一沙門、若婆羅門斷諸善根。**

巳二、由隨順惡

**又此邪見最順惡業。懷邪見者，於諸惡法隨意所行，是故此見偏說在彼惡業道中。**

辰二、簡自相

**當知餘見非不邪見自相相應。**

**瑜伽師地論科句披尋記卷第五十九**

[^1]: 「由」，披尋記原作「有」。卷八原文作「由」。

[^2]: 「外」，大正、陵本作「內」。

[^3]: 「悔」，披尋記原作「誨」。卷五十五原文作「悔」。韓清淨手稿作「誨」。

[^4]: 「憂」，陵本作「愛」。

[^5]: 「續」，大正作「讀」。

[^6]: 「己」，陵本作「已」。

[^7]: 「憎」，大正、陵本作「增」。

[^8]: 「硬」，大正作「鞭」。

[^9]: 「默」，陵本作「嘿」。披尋記亦作「嘿」。二為同義字。

[^10]: 「壽」，大正、陵本作「受」。

[^11]: 「墮」，大正作「生」。

[^12]: 「實」，大正、陵本作「善」。
