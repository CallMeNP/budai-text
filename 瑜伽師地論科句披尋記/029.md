# 瑜伽師地論科句披尋記卷第二十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第二瑜伽處之四**

巳二、四正斷2　午一、結前顯後

**如是於四念住串習行故，已能除遣麤麤顛倒，**

　　已能除遣麤麤顛倒者：此中麤麤，義不可解，於餘處中不見此文，疑為麤重之誤。謂諸世間，於麤重行多起顛倒，修循身觀能正對治。辯中邊說：麤重由身而得顯了，故觀察此入苦聖諦。身以有麤重諸行為相故，以諸麤重即行苦性，由此聖觀有漏皆苦。今依此義，說已除遣麤重顛倒。

**已能了達善不善法。**

　　已能了達善不善法者：當知此由修循三觀而得了達。前於受、心、法中建立種種差別，善與不善隨應當知。

**從此無間，於諸未生惡不善法，為不生故；於諸已生惡不善法，為令斷故；於其未生一切善法，為令生故；於其已生一切善法，為欲令住、令不忘失；廣說如前，乃至策**[^1]**心、持心。**

午二、別顯一一2　未一、廣辨2　申一、體義3　酉一、釋善惡法未生已生2　戌一、惡不善法2　亥一、徵

**云何名為惡不善法？**

亥二、釋2　天一、出體性

**謂欲纏染汙身語意業，是身語意惡行所攝，及能起彼所有煩惱。**

天二、辨差別

**若未和合、未現在前，說名未生；若已和合、已現在前，說名已生。**

戌二、一切善法2　亥一、徵

**云何名為一切善法？**

亥二、釋2　天一、出體性

**謂若彼對治、若蓋對治、若結對治。**

天二、例差別

**未生、已生，應知如前惡不善法。**

　　謂若彼對治等者：貪毗奈耶、瞋毗奈耶、癡毗奈耶，如次對治貪瞋癡法，名彼對治。當知此是行時所起。若略、若舉、若不掉、若寂靜，如次對治若散、若下、若掉、若不寂靜諸法，名蓋對治。當知此是淨蓋地住時所起。若定、若善修、若善解脫，如次對治不定、不善修、不善解脫諸法，名結對治。當知此是淨煩惱地住時所起。

酉二、辨生欲等2　戌一、於惡不善法2　亥一、生欲2　天一、為不生

**若時未生惡不善法，先未和合，為令不生，發起希願：我當令彼一切一切皆不復生。是名於諸未生惡不善法，為不生故生欲。**

天二、為令斷

**若時已生惡不善法，先已和合，為令斷故，發起希願：我當於彼一切一切皆不忍受，斷滅、除遣。是名於諸已生惡不善法，為令斷故生欲。**

亥二、策勵發勤精進4　天一、約境差別辨2　地一、列所緣境2　玄一、標事

**又彼一切惡不善法，或緣過去事生、或緣未來事生、或緣現在事生。**

玄二、辨境

**如是彼法，或緣不現見境、或緣現見境。若緣過去、未來事境，是名緣不現見境；若緣現在事境，是名緣現見境。**

地二、配釋差別2　玄一、策勵

**當知此中，於緣不現見境惡不善法，其未生者欲令不生，其已生者欲令永斷，自策、自勵，是名策勵。**

玄二、發勤精進3　黃一、配

**於緣現見境惡不善法，其未生者欲令不生，其已生者欲令永斷，勇猛正勤，是名發勤精進。**

黃二、徵

**所以者何？**

黃三、釋

**要當堅固，自策、自勵，勇猛正勤，方能令彼或不復生、或永斷滅。**

天二、約纏品類辨2　地一、策勵

**又於下品、中品諸纏，其未生者欲令不生，其已生者欲令永斷，故自策勵。**

地二、發勤精進

**於上品纏，其未生者欲令不生，其已生者欲令永斷，發勤精進。**

天三、約三世境辨2　地一、策勵2　玄一、顯行境2　黃一、舉過去

**又若行於過去境界，如是行時，不令煩惱緣彼生起；設復失念暫時生起，而不忍受，速能斷滅、除遣、變吐。**

黃二、例未來

**如緣過去，若行未來，當知亦爾。**

玄二、配釋名

**如是未生惡不善法能令不生，生已能斷，是名策勵。**

地二、發勤精進2　玄一、顯行境

**若行現在所緣境界，如是行時，不令煩惱緣彼生起；設復失念暫時生起，而不忍受，速能斷滅、除遣、變吐。**

玄二、配釋名

**如是未**[^2]**生惡不善法能令不生，生已能斷，是名發勤精進。**

天四、約二增上力辨2　地一、列二力2　玄一、標

**又或有惡不善法，唯由分別力生，非境界力；或有惡不善法，由分別力生，亦境界力。**

　　唯由分別力生非境界力等者：非理作意正起，能生諸法，名分別力。當知此唯意識相應。若彼境界或極廣大、或極可意正現在前，心則於彼多作意生，名境界力。如意地說。（陵本三卷五頁208）當知此通一切識有。今說唯由分別力生，非境界力，謂即意識。復說由分別力生，亦境界力，謂一切識。由五識身染汙法生，亦由意識分別力所引故。

玄二、釋2　黃一、唯分別力

**唯由分別力生，非境界力者，謂於住時，思惟過去、未來境界而生於彼。**

黃二、俱由二力

**由思惟力生，亦境界力者，謂於行時，緣現在境界而生於彼。當於爾時，決定亦有非理分別。**

地二、配二名2　玄一、策勵

**當知此中，惡不善法唯由分別力生，非境界力者，彼若未生能令不生，生已能斷，是名策勵。**

玄二、發勤精進

**若由分別力生，亦境界力者，彼若未生能令不生，生已能斷，是名發勤精進。**

戌二、於一切善法2　亥一、生欲2　天一、為令生

**於其未生一切善法，為令生故生欲者，謂於未得、未現在前所有善法，為欲令得、令現在前，發心希願，發起猛利求獲得欲、求現前欲，而現在前，是名於其未生一切善法，為令生故生欲。**

天二、為欲令住等2　地一、釋2　玄一、已生善法

**於其已生一切善法，為欲令住、令不忘失、令修圓滿生欲者，謂已獲得、已現在前所有善法，是名已生善法。**

玄二、生欲差別3　黃一、為欲令住

**於此善法已得不失、已得不退，依是說言：為欲令住。**

黃二、令不忘失

**於此善法明了現前，無闇鈍性，依是說言：令不忘失。**

黃三、令修圓滿

**於此善法已得現前，數數修習，成滿究竟，依是說言：令修圓滿。**

地二、結

**於此善法發心希願，發起猛利求堅住欲、求不忘欲、求修滿欲，而現在前，是名於其已生一切善法，為欲令住、令不忘失、令修圓滿生欲。**

亥二、策勵發勤精進3　天一、已得未得辨2　地一、策勵

**策勵者，為於已得令現前故。**

地二、發勤精進

**發勤精進者，為於未得令其得故。**

天二、住等三欲辨2　地一、策勵

**又策勵者，於已生善為欲令住、令不忘故。**

地二、發勤精進

**發勤精進者，令修滿故。**

天三、下中上品辨2　地一、策勵

**又於下品、中品善法，未生令生，生已令住、令不忘失，是名策勵。**

地二、發勤精進

**於上品善法，未生令生，生已乃至令修圓滿，是名發勤精進。**

酉三、辨策持心2　戌一、策心2　亥一、釋

**言策心者，謂若心於修奢摩他一境性中精**[^3]**勤方便，於諸未生惡不善法，為令不生；廣說乃至於其已生一切善法，為欲令住、令不忘失、令修圓滿。由是因緣，其心於內極略下劣、或恐下劣，觀見是已，爾時隨取一種淨妙舉相，殷勤策勵、慶悅其心。**

亥二、結

**是名策心。**

戌二、持心3　亥一、徵

**云何持心？**

亥二、釋

**謂修舉時，其心掉動、或恐掉動，觀見是已，爾時還復於內略攝其心，修奢摩他。**

亥三、結

**是名持心。**

申二、異名2　酉一、正勝2　戌一、標

**如是四種，亦名正勝。**

戌二、釋2　亥一、於黑品法

**謂於黑品諸法，其未生者為令不生，其已生者為令斷滅，生欲、策勵、發勤精進、策心、持心，是二正勝。**

亥二、於白品法

**於白品諸法，其未生者為欲令生，**

　　其未生者為欲令生等者：此下疑有脫文。應言：其已生者為欲令住、令不忘失、令修圓滿、令倍修習、令其增長、令其廣大，於此一切生欲、策勵、發勤精進、策心、持心。是即如前黑品廣說應知。

**如前黑品廣說，應知是二正勝。**

酉二、正斷2　戌一、標

**如是四種，亦名正斷。**

戌二、釋2　亥一、於惡不善法2　天一、配名2　地一、律儀斷

**一名律儀斷。謂於已生惡不善法，為令斷故，生欲、策勵，乃至廣說。**

地二、斷斷

**二名斷斷。謂於未生惡不善法，為不生故，生欲、策勵，乃至廣說。**

天二、釋義2　地一、律儀斷

**由於已生惡不善事，應修律儀，令其斷滅，不應忍受。由是因緣，名律儀斷。**

地二、斷斷

**於其未生惡不善事，為欲令彼不現行斷，為欲令彼不現前斷，為斷故斷，故名斷斷。**

亥二、於一切善法2　天一、修斷2　地一、配

**三名修斷。謂於未生一切善法，為令生故，廣說乃至策心、持心。**

地二、釋

**由於善法數修數習，先所未得能令現前，能有所斷，故名修斷。**

天二、防護斷2　地一、配

**四名防護斷。謂於已生一切善法，為欲令住，廣說乃至策心、持心。**

地二、釋

**由於已得、已現在前諸善法中，遠離放逸，修不放逸，能令善法住不忘失，修習圓滿，防護已生所有善法，能有所斷，故名防護斷。**

未二、略義3　申一、結前生後

**如是廣辯四正斷已，復云何知此中略義？**

申二、總顯所作2　酉一、標二圓滿

**謂為顯示於黑白品捨取事中，增上意樂圓滿及加行圓滿，是故宣說四種正斷。**

酉二、配應作事2　戌一、標

**當知此中，由生欲故，增上意樂圓滿；由自策勵、發勤精進、策心、持心故，加行圓滿。修瑜伽師唯有爾所正應作事。**

戌二、釋

**謂為斷滅所應斷事，及為獲得所應得事，先當生起希願樂欲；為斷諸纏，復應時時正勤修習止、舉、捨相；**

　　為斷諸纏者：此說蓋纏應知。

**為斷諸纏及隨眠故，更應修習**[^4]**對治善法。**

　　為斷諸纏及隨眠故者：此說一切煩惱應知。

申三、結攝一切

**為顯**[^5]**如是一切所作，說四正勝及四正斷，是名略義。**

巳三、四神足2　午一、釋成就2　未一、別辨2　申一、四三摩地3　酉一、標

**從此復修四三摩地。**

酉二、列

**謂欲三摩地、勤三摩地、心三摩地、觀三摩地。**

酉三、釋2　戌一、略

**當知由欲增上力所得三摩地，名欲三摩地；由勤增上力所得三摩地，名勤三摩地；由心增上力所得三摩地，名心三摩地；由觀增上力所得三摩地，名觀三摩地。**

戌二、廣4　亥一、欲三摩地2　天一、釋2　地一、因緣

**若於是時純生樂欲，生樂欲已，於諸所**[^6]**有惡不善法自性、因緣、過患、對治，正審思察，住**[^7]**一境念。**

　　惡不善法自性因緣等者：如前已說，欲纏染汙身語意業，及能起彼所有煩惱，是名惡不善法自性。若未生、若已生，名彼因緣。能為自害、能為他害、能為俱害，生現法罪、生後法罪、生現法後法罪，受彼所生身心憂苦；又若煩惱起時，先惱亂其心，次於所緣發起顛倒，令諸隨眠皆得堅固，令等流行相續而轉；如是一切，名彼過患。若彼對治、若蓋對治、若結對治，是名對治。於此一境界事繫念思惟，不令流散，由是說言住一境念。

**於諸善法自性、因緣、功德、出離，正審思察，住一境念。**

　　於諸善法自性因緣等者：謂若貪毗奈耶、瞋毗奈耶、癡毗奈耶，及餘白品、淨品諸所有法，是名善法自性。未生、已生，名彼因緣。能治過失，是名功德。能令離欲，是名出離。

**即由如是多修習故，觸一境性。**

地二、對治

**於諸所有惡不善法現行諸纏，能令遠離，而未永害煩惱隨眠。**

天二、結

**是名欲增上力所得三摩地。**

亥二、勤三摩地2　天一、釋2　地一、因緣

**若於過去、未來、現在所緣境界，能順所有惡不善法，能順所有下中上品煩惱纏中，其未生者為令不生，其已生者為令斷滅，自策、自勵、發勤精進，於**[^8]**彼所緣，於彼境界自性、因緣、過患、對治，正審思察，住一境念。**

　　自策自勵發勤精進者：自策、自勵，謂於過去、未來所緣境界。發勤精進，謂於現在所緣境界。如是別配，義如前說。

**即由如是多安住故，能正生起心一境性。**

地二、對治

**於諸所有惡不善法現行諸纏，能令遠離，而未永害煩惱隨眠。**

天二、結

**是名勤增上力所得三摩地。**

亥三、心三摩地

**若復策發諸下劣心，或復制持諸掉舉心，又時時間修增上捨。**

　　若復策發諸下劣心等者：於時時間為治惛沈，修習舉相，是名策發諸下劣心。於時時間為治掉舉，修習止相，是名制持諸掉舉心。於時時間為得正定，修習捨相，是名修增上捨。

**由是因緣，於諸所有惡不善法，若能隨順惡不善法，及諸善法，若能隨順所有善法自性、因緣、過患、功德、對治、出離，正審思察，住一境念。**

　　自性因緣過患功德等者：此中差別，隨應配屬惡不善法及諸善法，準前應知。

**即由如是多安住故，能正生起心一境性，乃至廣說**[^9]**。**

　　乃至廣說者：謂如前說，於諸所有惡不善法現行諸纏，能令遠離，而不永害煩惱隨眠，是名廣說應知。

**是名心增上力所得三摩地。**

亥四、觀三摩地2　天一、釋2　地一、因緣2　玄一、由作意

**若於能順惡不善法，作意思惟為不如理；復於能順所有善法，作意思惟以為如理。如是遠離彼諸纏故，及能生起諸纏對治定為上首諸善法故，能令所有惡不善法皆不現行。**

玄二、由觀察

**便自思惟：我今為有現有惡不善法不覺知耶？為無現無惡不善法不覺知耶？我今**[^10]**應當遍審觀察。彼由觀察作意增上力故，自正觀察斷與未斷，正審思察，住一境念。**

　　便自思惟等者：為於現有惡不善法如實知有，及於現無惡不善法如實知無，是故作是二種思惟，正起觀察。

**即由如是多安住故，能正觸證心一境性。**

地二、對治

**由是因緣，離增上慢，如實自知：我唯於纏心得解脫，未於一切一切隨眠心得解脫。我唯獲得及已修習諸纏對治定為上首所有善法，而未獲得及未修習隨眠對治。**

　　未於一切一切隨眠心得解脫者：此中隨眠，說二一切，當知約彼煩惱品類說初一切，約彼煩惱自性說後一切。或復翻此。

天二、結

**是名觀增上力所得三摩地。**

申二、八種斷行3　酉一、標所為

**彼由如是四三摩地增上力故，已遠諸纏；復為永害一切一切惡不善法諸隨眠故，及為修習**[^11]**能對治彼諸善法故，便更生起樂欲策勵，廣說如前修四正斷加行道理。**

　　廣說如前修四正斷加行道理者：如前四正斷中，說有發勤精進、策心、持心，即此所指廣說加行。依彼建立種種差別，即此所指廣說道理。

**彼於如是正修習時，有八斷行，為欲永害諸隨眠故，為三摩地得圓滿故，差別而轉。**

酉二、釋差別3　戌一、徵

**何等名為八種斷行？**

戌二、釋2　亥一、辨體相8　天一、欲

**一者、欲。謂起如是希望樂欲：我於何時修三摩地當得圓滿？我於何時當能斷滅惡不善法所有隨眠？**

天二、策勵

**二者、策勵。謂乃至修所有對治，不捨加行。**

天三、信

**三者、信。謂不捨加行正安住故，於上所證，深生信解。**

天四、安

**四者、安。謂清淨信而為上首，心生歡喜；心歡喜故，漸次息除諸惡不善法品麤重。**

天五、念

**五者、念。謂九種相。於九種相安住其心，奢摩他品能攝持故。**

　　謂九種相等者：謂念、等念、隨念、別念、不忘念、心明記、無失、無忘、無失法，是名念九種相。如決擇分說。（陵本五十七卷十六頁4637）當知此隨九種心住差別建立，由於奢摩他品能攝持故。

天六、正知

**六者、正知。謂毗鉢舍那品慧。**

天七、思

**七者、思。謂心造作。於斷、未斷正觀察時，造作其心，發起能順止觀二品身業、語業。**

　　發起能順止觀二品身業語業者：此中義顯靜慮律儀。謂由止觀二增上力，損伏一切犯戒種子，令身語業得善清淨，如是當知煩惱已斷。諸觀行者觀察煩惱斷、未斷時，正審思察，願證如是清淨身業、語業，此身語業名順止觀。

天八、捨

**八者、捨。謂行過去、未來、現在隨順諸惡不善法中，心無染汙、心平等性。**

亥二、明知斷

**由二因緣，於隨眠斷分別了知。謂由境界不現見思，及由境界現見捨故。**

　　謂由境界不現見思等者：觀察煩惱斷、未斷時，思惟發起能順止觀二品身業、語業，如是思惟，非於行時緣現見境，是名境界不現見思。若緣現見事境，惡不善法不復現行，心無染汙，行平等位，是名境界現見捨。

戌三、結

**如是名為八種斷行，亦名勝行。**

酉三、配瑜伽2　戌一、總標

**如是八種斷行、勝行，即是為害隨眠瑜伽。**

戌二、別配

**此中欲者，即是彼欲；此中策勵，即彼精進；此中信者，即是彼信；此中安、念、正知、思、捨，即彼方便。**

　　此中欲者即是彼欲等者：彼謂瑜伽。前說四種瑜伽，與此八種斷行，隨應配屬，如文可知。

未二、總結

**如是此中，若先欲等四三摩地，若今所說八種斷行，於為永斷所有隨眠圓滿成辦**[^12]**三摩地時，一切總名欲三摩地斷行成就神足、勤三摩地斷行成就神足、心三摩地斷行成就神足、觀三摩地斷行成就神足。**

午二、釋得名2　未一、問

**問：何因緣故說名神足？**

未二、答2　申一、約世間辨

**答：如有足者，能往能還，騰躍勇健，能得能證世間所有殊勝之法。世殊勝法說名為神，彼能到此，故名神足。**

　　如有足者等者：謂若成就四三摩地、八種斷行，堪能證得轉上、轉勝諸世間定。此約世間說名神足應知。

申二、約出世辨

**如是若有如是諸法，有三摩地圓滿成辦**[^13]**，彼心如是清淨鮮白，無諸瑕穢，離隨煩惱，安住正直**[^14]**，有所堪能，獲得不動，能往能還，騰躍勇健，能得能證出世間法。由出世法最勝自在，是最勝神，彼能證此，故名神足。**

　　如是若有如是諸法等者：已證根本三摩地故，名三摩地圓滿成辦。彼心不為三摩地生愛味、慢、見、疑、無明等諸隨煩惱之所染汙，是名清淨鮮白，無諸瑕穢，離隨煩惱。住正直見，善思法義，無惑無疑，加行出離，淨信相應，不可引奪，是名安住正直，有所堪能，獲得不動。若有如是諸法，堪能證得出世勝法。此約出世說名神足應知。

巳四、五根五力2　午一、別辨2　未一、五根2　申一、釋3　酉一、明勝進

**彼由如是勝三摩地為所依持，勝三摩地為所依止，能進修習增上心學、增上慧學所有瑜伽。**

酉二、出信根

**由進修習此瑜伽故，於他大師、弟子所證，深生勝解、深生淨信。此清淨信增上義故，說名信根。**

酉三、釋增上2　戌一、問

**問：於何增上？**

戌二、答3　亥一、信根

**答：於能生起出世間法而為上首，及於能起精進、念、定、慧為其增上。**

亥二、精進等根

**餘精進等，於能生起出世間法，及於能起展轉乃至慧為其增上。**

亥三、慧根

**乃至其慧，唯於能起出世間法為其增上。**

申二、結

**是故信等說名五根。**

　　及於能起展轉乃至慧為其增上者：謂若精進與念、定、慧能為增上，如是念與定、慧能為增上，定唯與慧能為增上，由是說言展轉至慧。

未二、五力2　申一、辨相2　酉一、舉信2　戌一、標義

**若復了知前後所證而有差別，隨此能於後後所證出世間法，深生勝解、深生淨信。此清淨信難伏義故，說名信力。**

戌二、問答2　亥一、問

**問：誰不能伏？**

亥二、答

**答：此清淨信，若天、若魔、若諸沙門、若婆羅門、若餘世間，無有如法能引奪者，諸煩惱纏亦不能屈，故名難伏。**

酉二、例精進等

**此為上首、此為前行，餘精進等亦名為力。**

申二、結名

**由此諸力具大威勢，摧伏一切魔軍勢力，能證一切諸漏永盡，是故名力。**

午二、總顯2　未一、因果相屬5　申一、信根信力3　酉一、標

**當觀此中信根、信力，即四證淨中所有淨信。**

酉二、徵

**何以故？**

酉三、釋2　戌一、顯相

**以其證入正性離生所有證淨，皆由此因、此緣、此序，由彼即是此增上果。**

戌二、證義

**是故世尊就其因果相屬道理，說言當觀即彼證淨，非即彼體、非即彼相。**

　　皆由此因此緣此序者：因，謂種子相續。緣，謂所依助伴。序，謂託此事生，即引發緣義。如三摩呬多地中說。（陵本十一卷十頁882）

申二、精進根力3　酉一、標

**當觀此中精進根、力，即四正斷中所有精進。**

酉二、徵

**此何正斷？**

酉三、釋

**謂能永斷見道所斷一切煩惱方便正斷，此中意說如是正斷。由此正斷，畢竟能斷所有諸惡不善法故。**

申三、念根念力2　酉一、標

**當觀此中念根、念力，即四念住中所有正念。**

酉二、釋

**謂四念住能無餘斷一切顛倒。**

申四、定根定力2　酉一、標

**當觀此中定根、定力，即四靜慮中所有正定。**

酉二、釋

**謂諸靜慮能為方便，證不還果。**

　　謂諸靜慮能為方便證不還果者：謂如已離欲界欲者，後入正性決定位，得不還果。今依此義，故作是說。

申五、慧根慧力2　酉一、標

**當觀此中慧根、慧力，即四聖諦中所有正智。**

酉二、釋

**謂聖諦智於四聖諦能證現觀，得沙門果。**

未二、順起加行3　申一、舉法3　酉一、標

**即由如是諸根、諸力，漸修、漸習、漸多修習為因緣故，便能發起下中上品順決擇分四種善根。**

酉二、徵

**何等為四？**

酉三、列

**一、煖，二、頂，三、順諦忍，四、世第一法。**

申二、引喻

**譬如有人，欲以其火作火所作，為求火故，下安乾木，上施鑽燧，精勤、策勵、勇猛鑽求。彼於如是精勤、策勵、勇猛鑽時，於下木上最初生煖；次煖增長，熱氣上衝；次倍增盛，其煙遂發；次無焰火欻然流出；火出無間發生猛焰；猛焰生已，便能造作火之所作。**

申三、配合3　酉一、於初位

**如鑽火人精勤、策勵、勇猛鑽求，五根、五力，漸修、漸習、漸多修習，當知亦爾。**

酉二、於中位4　戌一、煖善根

**如下木上初所生煖，其煖善根，當知亦爾，燒諸煩惱無漏法火生前相故。**

　　燒諸煩惱無漏法火生前相故者：如火生時，最初生煖，是故煖名火之前相。如是無漏法生，先起善根，說名前相道理亦爾。由無漏法能斷煩惱，喻如火燒。最初善根是彼前相，故得煖名。

戌二、頂善根

**如煖增長，熱氣上衝，其頂善根，當知亦爾。**

戌三、順諦忍

**如次煙發，其順諦忍，當知亦爾。**

戌四、世第一法

**如無焰火欻然流出，世第一法，當知亦爾。**

酉三、於後位

**如火無間發生猛焰，世第一法所攝五根、五力，無間所生出世無漏聖法，當知亦爾。**

巳五、七覺支3　午一、乘徵

**此復云何？**

午二、標釋

**謂七覺支。諸已證入正性離生補特伽羅如實覺慧用此為支，故名覺支。**

　　謂七覺支等者：辯中邊說：此支助覺，故名覺支。由此覺支位在見道，廣有七種，略為五支。一、覺所依支，謂念。二、覺自性支，謂擇法。三、覺出離支，謂精進。四、覺利益支，謂喜。五、覺無染支，此復三種，謂安、定、捨。（辯中邊論中卷十四頁31,472a）今說如實覺慧用此為支，應如彼釋。

午三、明攝3　未一、標

**即此七種如實覺支，三品所攝。**

未二、配

**謂三覺支奢摩他品攝，三覺支毗鉢舍那品攝，一覺支通二品攝，是故說名七種覺支。**

未三、釋

**謂擇法覺支、精進覺支、喜覺支，此三觀品所攝；安覺支、定覺支、捨覺支，此三止**[^15]**品所攝；念覺支一種，俱品所攝，說名遍行。**

巳六、八聖道3　午一、明漸次2　未一、略標

**彼於爾時，最初獲得七覺支故，名初有學見聖諦跡。已永斷滅見道所斷一切煩惱，唯餘修道所斷煩惱。為斷彼故，修習三蘊所攝八支聖道。**

未二、配釋

**此中正見、正思惟、正精進，慧蘊所攝；正語、正業、正命，戒蘊所攝；正念、正定，定蘊所攝。**

午二、釋得名2　未一、問

**問：何因緣故名八支聖道？**

未二、答2　申一、總

**答：諸聖有學已見跡者，由八支攝行跡正道，能無餘斷一切煩惱，能於解脫究竟作證，是故名為八支聖道。**

申二、別5　酉一、正見

**當知此中，若覺支時所得真覺；若得彼已，以慧安立如證而覺；總略此二，合名正見。**

　　若覺支時所得真覺等者：此中真覺，謂根本無漏智，於聖諦理證現觀故。從此無間，得唯法智、得非斷智、得非常智、得緣生行如幻事智，善為他說宣揚開示，是名以慧安立如證而覺，當知此即後得無漏智攝。

酉二、正思惟

**由此正見增上力故，所起出離、無恚、無害分別思惟，名正思惟。**

　　所起出離無恚無害分別思惟者：謂即出離尋、無恚尋、無害尋、出離伺、無恚伺、無害伺應知。

**若心趣入諸所尋思，彼唯尋思如是相狀所有尋思。**

　　彼唯尋思如是相狀所有尋思者：謂唯尋思出離、無恚、無害分別相狀故。

酉三、正語業命2　戌一、第一義3　亥一、正語

**若心趣入諸所言論，即由正見增上力故，起善思惟，發起種種如法言論，是名正語。**

亥二、正業

**若如法求衣服、飲食、諸坐臥具、病緣醫藥供身什物。於追求時，若往、若還正知而住，若覩、若瞻、若屈、若伸、若持衣鉢及僧伽胝、若食、若飲、若噉、若嘗正知而住；或於住時，於已追求衣服等事，若行、若住、若坐、若臥，廣說乃至若解勞睡正知而住。是名正業。**

　　或於住時於已追求衣服等事等者：前說追求衣服等事，行時業攝。既追求已，於其住時有五種業。一者、身業，二者、語業，三者、意業，四者、晝業，五者、夜業。謂若說言：若行、若住、若坐。此言顯示住時身業。若復說言：若語。此言顯示住時語業。若復說言：若臥、若默、若解勞睡。此言顯示住時意業。若復說言：若習悎寤。此言顯示住時晝業、夜業、身業、語業。又若臥者，此言顯示住時夜業。當知是名住時五業。如前正知而住中說。（陵本二十四卷二十頁2063）此應準知。

亥三、正命

**如法追求衣服、飲食，乃至什物，遠離一切起邪命法，是名正命。**

戌二、第二義3　亥一、標遠離攝

**若遠離攝正語、業、命，彼於證得無漏作意諸覺支時，先已獲得。**

　　若遠離攝正語業命者：謂即諸語惡行、諸身惡行、諸邪命事不作律儀，此亦名為無漏律儀，由彼一切能往惡趣惡戒種子皆永害故。

亥二、釋聖愛名2　天一、問

**問：何故此名聖所愛戒？**

天二、答2　地一、明獲得

**答：以諸聖者、賢善、正至，長時愛樂、欣慕、悅意：我於何時當正獲得諸語惡行、諸身惡行、諸邪命事不作律儀？由彼長夜於此尸羅深心愛樂、欣慕、悅意，故獲得時，名聖所愛。**

地二、明不作

**獲得如是聖愛戒已，終不正知而說妄語，終不故思害眾生命，終不故思不與而取，終不故思行欲邪行，終不非法求衣服等。**

亥三、結通修道

**即由如是聖所愛戒增上力故，於修道時，乃至所有語業、身業、養命事轉，亦得名為正語、業、命。**

酉四、正精進

**依止正見及正思惟、正語、業、命勤修行者，所有一切欲、勤、精進、出離勇猛、勢力發起、策勵其心，相續無間，名正精進。**

酉五、正念正定

**成就如是正精進者，由四念住增上力故，得無顛倒九種行相所攝正念，能攝九種行相心住，是名正念及與正定。**

午三、明建立2　未一、遍攝一切3　申一、標

**如是一切八支聖道，總立二種。**

申二、列

**謂無所作及住所作。**

申三、釋2　酉一、無所作

**無所作者，謂正語、正業、正命。**

酉二、住所作3　戌一、標

**住所作者，復有二種。**

戌二、列

**謂奢摩他、毗鉢舍那。**

戌三、配

**正見、正思惟、正精進是毗鉢舍那，正念**[^16]**、正定是奢摩他。**

　　謂無所作及住所作者：不作律儀，名無所作。住時所作，名住所作。

未二、料簡無作2　申一、顯修道攝

**如是清淨正語、業、命為所依止，於時時間修習止觀，能斷**[^17]**諸結。無餘永斷，能得最上阿羅漢果。長時相續，名為修道，多時串習斷煩惱故。**

申二、簡除見道

**率爾智生，名為見道，暫時智起，即能永斷諸煩惱故。由是因緣，正語、業、命，於修道中方始**[^18]**建立。**

卯三、結

**由如是等，漸次修習三十七種菩提分法加行方便，是名菩提分修。**

子十三、修果2　丑一、正明修果5　寅一、徵

**云何修果？**

寅二、標

**謂四沙門果。**

寅三、列

**一、預流果，二、一來果，三、不還果，四、最上阿羅漢果。**

寅四、釋2　卯一、總釋名2　辰一、徵

**此中云何名沙門？云何名果？**

辰二、釋2　巳一、第一義

**謂聖道名沙門，煩惱斷名果。**

巳二、第二義

**又後生道或中或上，是前生道所生之果。**

卯二、別建立2　辰一、問

**問：何故建立如是四果？**

辰二、答2　巳一、標

**答：對治四種諸煩惱故。**

巳二、釋2　午一、初果3　未一、明對治

**謂諸無事能感惡趣、往惡趣因煩惱斷故，及能斷彼對治生故，立預流果。**

　　謂諸無事等者：謂若煩惱唯分別起，緣煩惱生，不緣事轉，是名無事煩惱。此即見性煩惱應知。

未二、會經說2　申一、釋義3　酉一、標

**而薄伽梵說永斷三結立此果者，謂依三品，有三種結，障礙聖道令不生故。**

酉二、列

**一、在家品，二、惡說法毗奈耶品，三、善說法毗奈耶品。**

酉三、釋3　戌一、薩迦耶見

**依在家品，有薩迦耶見。由此見故，先生怖畏，最初不欲發趣聖道。**

戌二、戒禁取

**依惡說法毗奈耶品，有戒禁取。由此取故，雖已發趣，而行邪僻，由是不能生起聖道。**

戌三、疑

**依善說法毗奈耶品，有疑。由此疑故，雖已發趣，不行邪僻，而於正道未串習故，於如實見所知事中猶豫**[^19]**疑惑，障礙聖道不令生起。**

申二、結立

**由是因緣，唯說斷此，立預流果。**

未三、顯彼生

**此預流果極餘七有，由是因緣，多生相續。**

午二、餘果2　未一、明對治3　申一、一來果2　酉一、標

**若斷再生相續煩惱，生無重續，立一來果。**

酉二、釋

**謂若永斷天有所攝、人有所攝再生相續所有煩惱，極唯更受天有一生、人有一生，故於爾時立一來果。**

　　若斷再生相續煩惱等者：唯餘欲界天有一生、人有一生煩惱因性，名斷再生相續煩惱。來生此間，唯受天有一生、人有一生，依此說言生無重續，名一來果。

申二、不還果

**若已永斷能感還來生此煩惱，唯於天有當可受生，即於爾時立不還果。**

申三、阿羅漢果

**若已永斷一切能感生有煩惱，建立最上阿羅漢果。**

未二、引經說

**而薄伽梵說：永斷三結，薄**[^20]**貪瞋癡，立一來果。**

　　薄貪瞋癡者：顯揚論云：謂以籌慮作意觀察境時，心生於捨，無習向心、無習趣心、無習著心，應知是人三毒微薄。（顯揚論三卷十一頁31,494a）此應準知。

**永斷能順五下分結，立不還果。永斷一切煩惱究竟，建立最上阿羅漢果。**

寅五、結

**是名修果。**

丑二、兼顯修人2　寅一、略顯一切2　卯一、明證心住2　辰一、為淨行

**又於此中，貪、瞋、癡、慢、尋思行者，彼先應於淨行所緣淨修其行，然後方證心正安住。彼於各別所緣境界，定由所緣差別勢力，勤修加行。**

辰二、隨愛樂2　巳一、舉等分行

**若等分行補特伽羅，隨所愛樂，攀緣彼境勤修加行。如是勤修，唯令心住，非淨其行。**

巳二、例薄塵行

**如等分行補特伽羅，薄塵行者，當知亦爾。**

卯二、加行差別2　辰一、標

**而彼諸行，有其差別。**

辰二、釋3　巳一、貪等行

**謂貪等行者勤修行時，要經久遠，方證心住。**

巳二、等分行

**等分行者勤修行時，不甚久遠，能證心住。**

巳三、薄塵行

**薄塵行者勤修行時，最極速疾，能證心住。**

寅二、廣辨二人2　卯一、問

**問：前已廣說有貪等行補特伽羅行相差別，其等分行及薄塵行補特伽羅，有何行相？**

卯二、答2　辰一、等分行者

**答：等分行者，如貪等行補特伽羅所有行相，一切具有；然彼行相非上、非勝，如貪等行。隨所遇緣，有其差別，施設此行與彼相似。**

　　隨所遇緣有其差別等者：所緣境事，有下中上三品差別，如所遇緣煩惱生起，能緣行相與境相似，是故名為等分行者。

辰二、薄塵行者3　巳一、標列

**其薄塵行補特伽羅行相差**[^21]**別者，謂無重障，最初清淨，資糧已具，多清淨信，成就聰慧，具諸福德，具諸功德。**

巳二、隨釋7　午一、無重障4　未一、標

**無重障者，謂無三障。**

未二、徵

**何等為三？**

未三、列

**一者、業障，二、煩惱障，三、異熟障。**

未四、釋3　申一、業障2　酉一、出體

**言業障者，謂五無間業，及餘所有故思造業諸尤重業。**

酉二、明障

**彼異熟果若成熟**[^22]**時，能障正道，令不生起，是名業障。**

申二、煩惱障2　酉一、出體

**煩惱障者，謂猛利煩惱、長時煩惱。**

酉二、明障

**由此煩惱，於現法中，以其種種淨行所緣不能令淨，是名煩惱障。**

申三、異熟障2　酉一、釋2　戌一、生無暇

**異熟障者，謂若生處，聖道依彼不生不長，於是生處異熟果生。**

戌二、根有闕

**或有生處，聖道依彼雖得生長，而於其中異熟果生，聾騃愚鈍，盲瞽瘖瘂，以手代言，無有力能解了善說、惡說法義。**

酉二、結

**是名異熟障。**

午二、最初清淨2　未一、標列

**最初清淨者，謂善淨戒及正直見。**

未二、隨釋2　申一、善淨戒

**由十因緣，戒善清淨，如前應知。**

申二、正直見3　酉一、標相

**正直見者，謂若有見，淨信相應故、勝解相應故、遠離誑諂故、善思法義無惑無疑加行出離故，名為正直。**

酉二、釋義4　戌一、淨信相應

**如是正直見，淨信相應故，於佛正法及毗奈耶不可引奪。**

戌二、勝解相應

**勝解相應故，於諸如來及聖弟子不可思議威德神力、不可思議生處差別、**

　　不可思議生處差別者：謂有情生及所依處，是名生處差別，此不應思。顯揚論說：世共了知，現成相故，乃至廣說。（顯揚論十七卷八頁31,564a）謂即有情世間、器世間不可思議應知。

**甚深法教、**

　　甚深法教者：謂諸如來所說法教，空性甚深、緣起甚深，是名甚深法教。於此少分，仰推如來，言如是法是佛所行，非我境界，是名勝解相應。

**不可記事，**

　　不可記事者：決擇分說，有不可記事教，謂由四因緣故，宣說如是不可記事，乃至廣說。（陵本六十四卷七頁5100）此應準知。

**深生勝解，無驚、無恐、無有怖畏。**

戌三、遠離誑諂

**遠離誑諂故，其見正直，是正直類，如其聖教而正修行，如其真實而自顯**[^23]**發。**

　　如其真實而自顯發者：謂如有犯，如實發露，速疾悔除故。

戌四、善思加行

**善思法義無惑無疑加行出離故，於一切法無常、苦、空、無我等義，善正思惟、善正籌量、善正觀察。由是為因，無惑無疑，遠離二路，逮得昇進。**

酉三、結名

**由此四相，先所說見，名正直見。**

　　遠離二路者：於去來今及諦寶等，心懷二分，迷之不了，是名二路。此即是疑行相應知。無惑疑故，說名遠離。

午三、資糧已具2　未一、指廣

**資糧已具者，廣說資糧，如前應知。**

　　廣說資糧如前應知者：此如前說二道資糧，已廣分別應知。（陵本二十二卷二頁1892）

未二、略說3　申一、標

**略有四種。**

申二、列

**一、福德資糧，二、智慧資糧，三、先世資糧，四、現法資糧。**

申三、釋4　酉一、福德資糧

**福德資糧者，謂由此故，於今獲得隨順資具、豐饒財寶，遇真福田為善知識，離諸障礙，能勤修行。**

　　於今獲得隨順資具等者：謂如出家獲得如法衣服、飲食、諸坐臥具、病緣醫藥，隨順淨命，正修梵行，是名隨順資具。生豪貴家，財寶具足，是名豐饒財寶。若生聖處，賢良、正至、善士皆往遊涉，能為善友，具善友性，是名遇真福田為善知識。離三重障，聖道得生，是名離諸障礙，能勤修行。

酉二、智慧資糧

**智慧資糧者，謂由此故，成就聰慧，有力有能解了善說、惡說法義，獲得隨順法教、義教、教授教誡。**

　　獲得隨順法教等者：知苦、斷集、證滅、修道，是名隨順法教。真義理門，是名隨順義教。隨順教授教誡，如前已說。（陵本二十五卷四頁2082）

酉三、先世資糧

**先世資糧者，謂由宿世積集善根，於今獲得諸根成熟**[^24]**。**

酉四、現法資糧

**現法資糧者，謂於今世有善法欲、諸根成熟、具戒律儀及根律儀，如前廣說。**

午四、多清淨信2　未一、略說2　申一、舉大師

**多清淨信者，謂於大師所無惑無疑，深生淨信及以勝解。**

申二、例法等

**如於大師，於法、於學亦復如是。**

未二、指廣

**其餘廣說，如前應知。**

　　於法於學等者：法，謂四聖諦法。學，謂三無漏學。於誨、於證，名餘廣說。如前三摩呬多地說應知。（陵本十一卷五頁852）

午五、成就聰慧

**成就聰慧者，謂由此故，於法於義速能領受；經久遠時，於法於義能無忘失，於法於義速能通達。**

午六、具諸福德

**具諸福德者，謂由此故，形色端嚴，眾所樂見，發清淨信，無病長壽，言辭敦肅，具大宗葉，眾所知識，成就大福，多獲衣等諸資生具，為諸國王及大臣等供養、恭敬、尊重、讚歎。**

　　具諸福德等者：此中略顯成就福德異熟。形色端嚴，眾所樂見，當知此以惠施光明、鮮淨衣物為因。由是令他發清淨信。無病長壽，當知此以惠施飲食，及於眾生不加傷害為因。言辭敦肅，當知此以遠離四種不善語業為因。具大宗葉，當知此以捨離憍慢為因。眾所知識乃至尊重讚歎，當知此以供養三寶及諸尊長為因。

午七、具諸功德

**具諸功德者，謂本性成就極少欲等種種功德。如前所說沙門莊嚴，應知其相。**

巳三、總結

**如是等類，應知是名諸薄塵行補特伽羅行相差別。**

子十四、補特伽羅異門3　丑一、徵

**云何補特伽羅異門？**

丑二、釋4　寅一、標

**謂有六種。**

寅二、徵

**何等為六？**

寅三、列

**一、沙門，二、婆羅門，三、梵行，四、苾芻，五、精勤，六、出家。**

寅四、釋6　卯一、沙門4　辰一、標

**第一沙門復有四種。**

辰二、徵

**何等為四？**

辰三、列

**一、勝道沙門，二、說道沙門，三、活道沙門，四、壞道沙門。**

辰四、釋2　巳一、辨種類2　午一、第一義2　未一、略標

**當知諸善逝，名勝道沙門；諸說正法者，名說道沙門；諸修善行者，名活道沙門；諸行邪行者，名壞道沙門。**

未二、隨釋4　申一、諸善逝

**諸善逝者，謂已證得貪瞋癡等無餘永盡。**

申二、說正法

**說正法者，謂為調伏貪瞋癡等，宣說正法。**

申三、修善行

**修善行者，謂為調伏貪瞋癡等，勤修正行。**

申四、行邪行

**行邪行者，謂犯尸羅，行諸惡法。**

午二、第二義4　未一、勝道沙門2　申一、標名

**又學無學名勝道沙門。**

申二、釋義

**以無漏道摧滅一切見、修所斷諸煩惱故。**

　　又學無學名勝道沙門等者：此與前別，前說勝道唯無學故。

未二、說道沙門2　申一、標名

**若無如來及諸菩薩，為菩提故勤修正行，諸聲聞眾持三藏者，名說道沙門。**

申二、釋義

**任持世俗法毗奈耶，轉正法眼令不斷故。**

　　若無如來及諸菩薩等者：此與前別，前說正法，通說如來，及諸菩薩、聲聞眾故。

未三、活道沙門2　申一、標名

**若諸異生補特伽羅，其性調善，為自利益勤修正行，有羞有悔，愛樂正學，為得未得、為觸未觸、為證未證勤修加行，有力有能堪得未得、堪觸未觸、堪證未證，名活道沙門。**

申二、釋義

**由彼現有諸善法煖，堪能生長聖慧命根，名活，非死，是故名為活道沙門。**

　　若諸異生補特伽羅等者：此與前別，前修正行通說凡聖一切位故。

未四、壞道沙門2　申一、標名

**若諸犯戒補特伽羅，多行惡法，廣說乃至實非梵行自稱梵行，名壞道沙門。**

申二、釋義

**由彼破壞最初所有正道根本，無力無能，非生道器。雖現前有說正道教，及現前有證正道者，而彼不得，是故名為壞道沙門。**

　　若諸犯戒補特伽羅多行惡法等者：此中犯戒，多行惡法，又復內懷朽敗，外現真實，如水所生雜穢蝸牛、螺音狗行。實非沙門，自稱沙門；非行梵行，自稱梵行。如是廣說，攝異門分[^25]中一一別釋。（陵本八十四卷十五頁6396）此戒學攝，是故說言破壞最初所有正道根本。

巳二、明建立2　午一、簡外

**世尊依彼作如是說：此初沙門，廣說乃至第四沙門，於外沙門、婆羅門教空無所有。**

午二、顯內

**若於是處，八支聖道安立可得；即於是處有初沙門，廣說乃至第四沙門。**

卯二、婆羅門3　辰一、標

**第二婆羅門復有三種。**

辰二、列

**一、種性婆羅門，二、名想婆羅門，三、正行婆羅門。**

辰三、釋3　巳一、種性婆羅門

**種性婆羅門者，謂若生在婆羅門家，從母產門之所生出，父母圓備，名婆羅門。**

巳二、名想婆羅門

**名想婆羅門者，謂諸世間，由想等想，假立言說，名婆羅門。**

　　由想等想假立言說者：搆了相是想相，了取彼彼生類、種姓等相差別，是名等想。由此為先，施設言說，此是婆羅門，依此建立名想婆羅門。

巳三、正行婆羅門2　午一、釋

**正行婆羅門者，謂所作事決定究竟，已能驅擯惡不善法。**

午二、證

**如說：當知婆羅門，更無有所作；所作事已辦**[^26]**，是謂婆羅門。**

卯三、梵行3　辰一、標

**第三梵行復有三種。**

辰二、列

**一、受遠離梵行，二、暫時斷梵行，三、畢竟斷梵行。**

辰三、釋3　巳一、受遠離梵行

**受遠離梵行者，謂能受學遠離一切行非梵行習婬欲法。**

巳二、暫時斷梵行

**暫時斷梵行者，謂諸異生，由世間道離欲界欲。**

巳三、畢竟斷梵行

**畢竟斷梵行者，謂諸聖者得不還果，復得最上阿羅漢果。**

　　謂諸聖者得不還果等者：若不還果，非梵行貪已永斷故，說名梵行已立。今依此義，說彼畢竟斷梵行。若阿羅漢，八支聖道已善清淨，是故亦說畢竟斷梵行。

卯四、苾芻2　辰一、標

**第四苾芻復有五種。**

辰二、列

**一、乞丐苾芻，二、自稱苾芻，三、名想苾芻，四、破壞煩惱苾芻，五、白四羯磨受具足戒苾芻。**

卯五、精勤2　辰一、總標

**第五精勤復有三種。**

辰二、列釋3　巳一、止息犯戒精勤

**一、止息犯戒精勤，謂能遠離一切不善身業、語業。**

巳二、止息境界精勤

**二、止息境界精勤，謂密護根門，修防守念及常委念，如前廣說。**

巳三、止息煩惱精勤2　午一、廣一切

**三、止息煩惱精勤，謂能永斷見、修所斷一切煩惱，及於一切先所生起，或欲尋思、或恚尋思、或害尋思、或貪、或瞋、或諸邪見、或忿恨覆惱誑諂等，能往惡處那落迦等諸險惡趣非沙門法，隨所生起能不忍受，尋即斷滅、除遣、變吐。**

午二、略二種

**當知此中，略有二種止息煩惱。一、止息隨眠，二、止息諸纏。**

　　略有二種止息煩惱等者：謂若永斷見、修所斷一切煩惱，及於一切惡不善法能為變吐，是名止息隨眠。若於一切惡不善法能不忍受，斷滅、除遣，是名止息諸纏。

卯六、出家3　辰一、標

**第六出家復有二種。**

辰二、列

**一、於善說法毗奈耶中而出家者，二、於惡說法毗奈耶中而出家者。**

辰三、釋2　巳一、內道2　午一、名義出家

**於善說法毗奈耶中而出家者，謂苾芻、苾芻尼、式叉摩那、沙彌、沙彌尼。**

午二、真實出家

**又若自能出離身中所有一切惡不善法，當知是名真實出家。**

巳二、外道2　午一、標

**於惡說法毗奈耶中而出家者，謂諸外道。**

午二、釋2　未一、舉增上

**或全無衣、或壞色衣、或塗灰等增上外道。**

未二、舉所餘

**復有所餘如是等類眾多外道。**

丑三、結

**是故說言：若諸沙門、若婆羅門、若修梵行、若諸苾芻、若精勤者、若出家者，如是一切，是數取趣所有異門。**

子十五、幾種補特伽羅4　丑一、總標2　寅一、種類

**補特伽羅略有八種。**

寅二、建立因緣

**建立因緣略有四種。**

丑二、別列2　寅一、八種補特伽羅2　卯一、徵

**云何八種補特伽羅？**

卯二、列

**一、有堪能者，二、無堪能者，三、善知方便者，四、不善知方便者，五、有無間修者，六、無無間修者，七、已串修習者，八、未串修習者。**

寅二、四種建立因緣3　卯一、徵

**云何四種補特伽羅建立因緣？**

卯二、標

**謂由四種差別因緣，建立八種補特伽羅。**

卯三、列

**一、由根差別故，有根已成熟及根未成熟。**

　　有根已成熟及根未成熟者：此已成熟及未成熟，如前種性地中已說應知。（陵本二十一卷十五頁1862）

**二、由瑜伽差別故，有善知瑜伽及不善知瑜伽。三、由加行差別故，有有無間、殷重修，及無無間、殷重修。四、由時差別故，有已長時修道及未長時修道。**

丑三、配釋3　寅一、徵

**云何如是四種差別能為前八補特伽羅建立因緣？**

寅二、配4　卯一、由根差別

**謂根已成熟**[^27]**即有堪能者，根未成熟**[^28]**即無堪能者。**

卯二、由瑜伽差別

**善知瑜伽即善知方便者，不善知瑜伽即不善知方便者。**

卯三、由加行差別

**有無間、殷重修即有無間修者，此亦名為有常委修；無無間、殷重修即無無間修者，此亦名為無常委修。**

卯四、由時差別

**已長時修道即已串修習者，未長時修道即未串修習者。**

寅三、結

**如是名為由根差別、瑜伽差別、加行差別及時差別，建立八種補特伽羅。**

丑四、料簡5　寅一、根未成熟

**若諸所有補特伽羅根未成熟**[^29]**，彼於所有善知方便、有無間修、已串修習，如理、如法、如其善巧，皆不能辦**[^30]**。**

　　如理如法如其善巧等者：理，謂觀待等四種道理。法，謂苦等四聖諦法。善巧，謂蘊、界等六種善巧。不能如佛施設開示無倒而知，名不能辦。

寅二、未善方便

**若諸所有補特伽羅根雖成熟，而未善知善巧方便，於諸所有亦不能辦**[^31]**。**

寅三、無無間修

**若諸所有補特伽羅根已成熟，善知方便，無無間修，即不能得速疾通慧。**

寅四、未串修習

**若諸所有補特伽羅根已成熟，善知方便，有無間修，未串修習，即於所有自所作事未得成辦**[^32]**。**

寅五、已串修習

**若諸所有補特伽羅根已成熟**[^33]**，善知方便，有無間修，已串修習，彼於所有皆能成辦**[^34]**，亦能獲得速疾通慧，於其所有自所作事已得成辦**[^35]**。**

子十六、幾種魔及魔事2　丑一、總標

**當知諸魔略有四種，魔所作事有無量種，勤修觀行諸瑜伽師，應善遍知，當正遠離。**

丑二、別辨2　寅一、諸魔3　卯一、徵

**云何四魔？**

卯二、列

**一、蘊魔，二、煩惱魔，三、死魔，四、天魔。**

卯三、釋2　辰一、辨種類4　巳一、蘊魔

**蘊魔者，謂五**[^36]**取蘊。**

巳二、煩惱魔

**煩惱魔者，謂三界中一切煩惱。**

巳三、死魔

**死魔者，謂彼彼有情，從彼彼有情眾，夭喪殞歿。**

　　彼彼有情從彼彼有情眾者：謂那落迦等有情，名彼彼有情。彼一切種類，名彼彼有情眾。

巳四、天魔

**天魔者，謂於勤修勝善品者，求欲超越蘊、煩惱、死三種魔時，有生欲界最上天子，得大自在，為作障礙，發起種種擾亂事業，是名天魔。**

　　有生欲界最上天子者：有尋有伺地說：復有摩羅天宮，即他化自在天攝，然處所高勝。（陵本四卷三頁270）此於欲界，名為最上應知。

辰二、明建立2　巳一、標義

**當知此中，若死所依；若能令死；若正是死；若於其死作障礙事，不令超越。依此四種建立四魔。**

巳二、別釋4　午一、死所依

**謂依已生、已入現在五取蘊故，方有其死。**

午二、能令死

**由煩惱故，感當來生，生已便有夭喪殞歿。**

午三、正是死

**諸有情類命根盡滅、夭喪殞歿，是死自性。**

午四、障超死2　未一、略標

**勤修善者，為超死故正加行時，彼天子魔得大自在，能為障礙。由障礙故，或於死法令**[^37]**不能出；或經多時，極大艱難，方能超越。**

未二、別顯2　申一、辨相2　酉一、暫不自在

**又魔於彼或有暫時不得自在。謂世間道離欲異生，或在此間，或生於彼。**

　　或在此間或生於彼者：謂生欲界，依欲界身離欲界欲，名在此間。若生色無色界諸離欲地，名生於彼。

酉二、得大自在

**或魔於彼得大自在。謂未離欲。**

申二、釋義2　酉一、於未離欲

**若未離欲，在魔手中隨欲所作。**

酉二、於暫離欲

**若世間道而離欲者，魔縛所縛，未脫魔羂，由必還來生此界故。**

　　魔縛所縛未脫魔羂者：攝事分說：煩惱隨眠未永拔故，雖世間道方便逃避遠至有頂，復執將還。可愛妙欲譬之九結，由彼結故，令於生死自然樂著，於自繫縛不欲解脫。（陵本八十五卷十五頁6461）此中道理，應如是知。

寅二、魔事3　卯一、徵

**云何魔事？**

卯二、釋4　辰一、障正發趣5　巳一、捨善法欲

**謂諸所有能引出離善法欲生，耽著諸欲增上力故，尋還退捨。當知此即是為魔事。**

巳二、不護根門

**若正安住密護根門，於諸所有可愛色聲香味觸法，由執取相、執取隨好，心樂趣入。當知此即是為魔事。**

巳三、食不知量

**若正安住於食知量，於諸美味不平等食，由貪愛欲，心樂趣入。當知此即是為魔事。**

巳四、貪樂臥眠

**若正安住精勤修習初夜後夜悎寤瑜伽，於睡眠樂、於偃臥樂、於脅臥**[^38]**樂，由懈怠力，心樂趣入。當知此即是為魔事。**

巳五、不住正知等2　午一、列4　未一、於母邑等

**若正安住正知而住，於往來等諸事業時，若見幼少、盛年、美色諸母邑等，由不如理，執取相好，心樂趣入。**

未二、於妙好事

**或見世間諸妙好事，心樂趣入。**

未三、於多事業

**或於多事多所作中，心樂趣入。**

未四、於相雜住

**或見在家及出家眾歡娛雜處，或見惡友共相雜住，便生隨喜，心樂趣入。**

午二、結

**當知一切皆是魔事。**

辰二、障生淨信

**於佛法僧、苦集滅道、此世他世若生疑惑。當知一切皆是魔事。**

辰三、障修遠離

**住阿練若、樹下、塚間、空閑靜室，若見廣大可怖畏事，驚恐毛豎；或見沙門婆羅門像、人非人像欻爾而來，不如正理勸捨白品、勸取黑品。當知一切皆是魔事。**

　　若見廣大可怖畏事等者：謂閑居時，或於塵霧，或昏夜分，見大雲氣，聞震雷音；或逢雹雨獅子虎豹；或遭凶猾竊劫抄虜；或遇非人來相嬈逼；便生驚怖，身毛為豎。如思所成地中說。（陵本十八卷八頁1557）此說廣大可怖畏事，及與沙門婆羅門像、人非人像，如應準釋。

辰四、障莊嚴法

**若於利養恭敬稱譽，心樂趣入；或於慳吝、廣大希欲、不知喜足、忿、恨、覆、惱及矯詐等沙門莊嚴所對治法，心樂趣入。當知一切皆是魔事。**

　　或於慳吝廣大希欲等者：此中慳吝，謂於大師等不修供養，此由正信能為對治。廣大希欲、不知喜足，此由少欲、喜足能為對治。忿、恨、覆、惱，此由堪忍能為對治。及矯詐等，此由知量能為對治。等言，等取妄語、若假現相、若苦研逼、若利求利種種狀相應知。此中正信乃至知量，皆為沙門莊嚴所攝，如前已說。（陵本二十五卷十七頁2138）

卯三、結

**如是等類無量無邊諸魔事業，一切皆是四魔所作。隨其所應，當正了知。**

子十七、發趣無果5　丑一、標

**由三因緣，正修行者精勤發趣，空無有果。**

　　空無有果者：謂不獲得沙門果故。

丑二、徵

**何等為三？**

丑三、列

**一、由諸根未積集故。**

　　一由諸根未積集故者：此中諸根，謂信、精進、念等及慧。雖已趣入，而未獲得轉上、轉勝、轉復微妙，於後後生展轉勝進，名未積集。

**二、由教授不隨順故。**

　　二由教授不隨順故者：謂於遠離寂靜瑜伽作意止觀，未能獲得無倒教授、漸次教授，名不隨順。

**三、由等持力微劣故。**

　　三由等持力微劣故者：謂雖已得三摩地，而未圓滿、自在故。

丑四、釋2　寅一、正顯無果3　卯一、根未積集

**若有諸根猶未積集，雖復獲得隨順教授，彊盛等持；精勤發趣，空無有果。**

卯二、教不隨順

**若有諸根雖已積集，其等持力亦復彊盛，而不獲得隨順教授；精勤發趣，空無有果。**

卯三、定力微劣

**若有諸根雖已積集，亦復獲得隨順教授，而等持力若不彊盛；精勤發趣，空無有果。**

寅二、翻成有果

**若有諸根已得積集，教授隨順，等持彊盛；精勤發趣，決定有果。**

丑五、結

**如是名為由三因緣，空無有果；由三因緣，決定有果。**

**瑜伽師地論科句披尋記卷第二十九**

[^1]: 「策」，磧砂、大正、陵本作「攝」。

[^2]: 「未」，磧砂作「已」。

[^3]: 「精」，大正作「正」。

[^4]: 「習」，磧砂、大正作「集」。

[^5]: 「顯」，大正作「現」。

[^6]: 「所」，磧砂作「近」。

[^7]: 「住」，磧砂、大正、陵本作「起」。

[^8]: 「於」，大正作「行」。

[^9]: 「乃至廣說」，磧砂、大正、陵本作「廣說乃至」。

[^10]: 「今」，大正作「令」。

[^11]: 「習」，磧砂、大正作「集」。

[^12]: 「辦」，大正作「辨」。

[^13]: 「辦」，大正作「辨」。

[^14]: 「直」，磧砂、陵本作「真」。

[^15]: 「止」，磧砂作「上」。

[^16]: 「念」，陵本作「見」。

[^17]: 「斷」，磧砂作「證」。

[^18]: 「始」，磧砂作「如」。

[^19]: 「豫」，大正作「預」。

[^20]: 「薄」，大正作「縛」。

[^21]: 磧砂無「差」字。

[^22]: 「熟」，大正作「就」。

[^23]: 「顯」，大正作「現」。

[^24]: 「熟」，大正作「就」。

[^25]: 「攝異門分」，披尋記原作「攝事分」。

[^26]: 「辦」，大正作「辨」。

[^27]: 「熟」，大正作「就」。

[^28]: 「熟」，大正作「就」。

[^29]: 「熟」，大正作「就」。

[^30]: 「辦」，大正作「辨」。

[^31]: 「辦」，大正作「辨」。

[^32]: 「辦」，大正作「辨」。

[^33]: 「熟」，大正作「就」。

[^34]: 「辦」，大正作「辨」。

[^35]: 「辦」，大正作「辨」。

[^36]: 「五」，磧砂作「三」。

[^37]: 「令」，磧砂作「全」。

[^38]: 「臥」，磧砂作「不」。
