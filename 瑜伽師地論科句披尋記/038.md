# 瑜伽師地論科句披尋記卷第三十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處菩提品第七**

午五、無上正等菩提處（即菩提品）3　未一、徵

**云何菩提？**

未二、釋5　申一、自性3　酉一、第一解2　戌一、標

**謂略說二斷、二智，是名菩提。**

戌二、釋

**二斷者，一、煩惱障斷，二、所知障斷。二智者，一、煩惱障斷故，畢竟離垢，一切煩惱不隨縛智；二、所知障斷故，於一切所知無礙無障智。**

　　略說二斷二智等者：大菩提果義說為二，謂斷及智。顯二殊勝，故說是別。攝大乘論說有彼果斷分、彼果智分，如彼廣釋二殊勝義應知。

酉二、第二解2　戌一、標

**復有異門。謂清淨智、一切智、無滯智。一切煩惱并諸習氣無餘永害，**

　　一切煩惱并諸習氣無餘永害者：此顯如來非唯煩惱障斷，并彼相似習氣亦復永害。謂諸如來，或於動轉、或於瞻視、或於言論、或於安住，似有煩惱所起作業多不現行，是名如來永害習氣。如建立品說。（陵本五十卷十二頁4006）

**遍一切種不染無明無餘永斷，是名無上正等菩提。**

戌二、釋3　亥一、清淨智

**一切煩惱并諸習氣畢竟斷故，名清淨智。**

　　遍一切種不染無明無餘永斷者：攝大乘論頌云：法界中有十，不染汙無明；治此所治障，故安立十地。（攝論三卷一頁31,145c）此說一切種不染無明，應準彼釋。言不染無明者，謂即法執無明。不染二乘，故名不染。

亥二、一切智3　天一、標

**於一切界、一切事、一切品、一切時智無礙轉，名一切智。**

天二、釋4　地一、一切界

**界有二種。一者、世界，二者、有情界。**

地二、一切事

**事有二種。一者、有為，二者、無為。**

地三、一切品

**即此有為、無為二事無量品別，名一切品。謂自相展轉種類差別故，共相差別故，因果差別故，界趣差別故，善、不善、無記等差別故。**

　　善不善無記等差別故者：此中等言，等取漏無漏等諸門分別應知。

地四、一切時

**時有三種。一、過去，二、未來，三、現在。**

天三、結

**即於如是一切界、一切事、一切品、一切時如實知故，名一切智。**

亥三、無滯智

**無滯智者，暫作意時，遍於一切無礙速疾無滯智轉。不由數數作意思惟，依一作意遍了知**[^1]**故。**

酉三、第三解2　戌一、標

**復有異門。謂百四十不共佛法，及如來無諍、願智、無礙解等，是名無上正等菩提。**

　　無諍願智無礙解等者：此中等言，等取六種神通，如前威力品中已說。攝大乘論頌云：能滅諸有情，一切惑無餘，害煩惱有染，常哀愍歸禮。此顯如來無諍不同聲聞。又有頌云：無功用無著，無礙常寂定，於一切問難，能解釋歸禮。此顯如來願智勝聲聞等。又有頌云：於所依能依，所說言及智，能說無礙慧，常善說歸禮。此顯如來四無礙解。如是諸頌，無性攝論有釋應知。

戌二、釋

**百四十不共佛法者，謂三十二大丈夫相、八十隨好、四一切種清淨、十力**[^2]**、四無所畏、三念住、三不護、大悲、無忘失法、永害習氣、一切種妙智。是諸佛法，建立品中當廣分別。**

申二、最勝4　酉一、標

**如是菩提名為最勝，七種最勝共相應故。由是因緣，於諸菩提最為殊勝。**

酉二、徵

**云何名為七種最勝？**

酉三、列

**一者、所依最勝，二者、正行最勝，三者、圓滿最勝，四者、智最勝，五者、威力最勝，六者、斷最勝，七者、住最勝。**

酉四、釋2　戌一、種類7　亥一、所依最勝

**由諸如來以三十二大丈夫相等莊嚴其身，故名所依最勝。**

亥二、正行最勝

**由諸如來自利利他，利益安樂無量眾生，哀愍世間，令諸天人獲得義利利益安樂而行正行，故名正行最勝。**

　　如來自利利他等者：自利利他略有十種，義如自他利品中說。言利益者，謂諸善行。言安樂者，無損惱行。言哀愍者，謂如有一，由諸善行、無損惱行，哀愍於他。如攝異門分說。（陵本八十三卷十七頁6329）如是一切，通化非化一切有情，是故說言利益安樂無量眾生。言義利者，謂能證得沙門果利，超越一切生死大苦。此中唯說天及人者，彼有勢力能了其義修正行故。如攝異門分說。（陵本八十三卷十八頁6330）如來於此為令獲得出世義利，及與世間利益安樂，是故說言令諸天人獲得義利利益安樂。

亥三、圓滿最勝

**由諸如來無上無等四種圓滿，謂戒圓滿、見圓滿、軌則圓滿、淨命圓滿，皆悉成就，故名圓滿最勝。**

亥四、智最勝

**由諸如來無上無等四無礙解，謂法無礙解、義無礙解、訓詞無礙解、辯說無礙解，皆悉成就，故名智最勝。**

　　無上無等四無礙解等者：四無礙解一一差別，如菩提分品中釋。（陵本四十五卷二頁3617）又說：菩薩由此四種行相，於一切法自能妙善現正等覺，亦善為他無倒開示。此上無有自能妙善現正等覺，況善為他無倒開示。由是當知，四無礙解說名無上。又復如來超餘菩薩所修四無礙解，故名無等。

亥五、威力最勝

**由諸如來無上無等如前所說六種神通皆悉成就，故名威力最勝。**

亥六、斷最勝

**由諸如來無上無等一切煩惱習氣永斷，及一切所知障永斷皆悉成就，故名斷最勝。**

亥七、住最勝2　天一、標

**由諸如來多住無上無等三住，謂聖住、天住、梵住，故名住最勝。**

天二、釋2　地一、住差別

**當知此中，空、無願、無相住，及滅盡定住，是名聖住。四種靜慮、四無色定，是名天住。四種無量，是名梵住。**

地二、住最勝2　玄一、標列四種

**於此三住中，如來多住四最勝住。謂於聖住中，多住空住、滅盡定住；於天住中，多住無動第四靜慮住；於梵住中，多住大悲住。**

玄二、隨釋大悲

**由是如來晝夜六時，晝三、夜三，常以佛眼觀察世間誰增、誰減，我應令誰未起善根而種善根，廣說乃至我應令誰建立最勝阿羅漢果。**

　　觀察世間誰增誰減者：此說增減，謂諸善根。彼生起已，轉復增長，是名為增；還復退失，是名為減。

戌二、異名

**又諸如來所依最勝故，名大丈夫。正行最勝故，名大悲者。圓滿最勝故，名大戒者及大法者。智最勝故，名大慧者。威力最勝故，名大神通者。斷最勝故，名大解脫者。住最勝故，名多安住、廣大住者。**

申三、十種功德名號隨念功德4　酉一、標

**又諸如來略有十種功德名號隨念功德。**

酉二、徵

**何等為十？**

酉三、列

**謂薄伽梵，號為如來、應、正等覺、明行圓滿、善逝、世間解、無上丈夫調御士、天人師、佛、薄伽梵。**

酉四、釋10　戌一、如來

**言無虛妄，故名如來。**

戌二、應

**已得一切所應得義，應作世間無上福田，應為一切恭敬供養，是故名應。**

戌三、正等覺

**如其勝義覺諸法故，名正等覺。**

戌四、明行圓滿

**明謂三明，行如經說止觀二品。極善圓滿，是故說名明行圓滿。**

　　明謂三明等者：聞所成地中說：當知為顯於前後中際，斷常二邊邪執現法涅槃愚癡沙門婆羅門無明性故，建立三明。（陵本十四卷七頁1198）攝異門分釋行圓滿。謂有二行，一者、行行，二者、住行。住謂四種增上心法現法樂住。此中唯說止觀二品，即彼住行所攝應知。

戌五、善逝

**上昇最極，永不退還，故名善逝。**

戌六、世間解

**善知世界及有情界一切品類染淨相故，名世間解。**

戌七、無上丈夫調御士

**一切世間唯一丈夫，善知最勝調心方便，是故說名無上丈夫調御士。**

戌八、天人師

**為實眼故，為實智故，為實義故，為實法故，**

　　為實眼故者：於一切所知境界如實現見故。

**與顯了義為開導故，與一切義為所依故，與不了義為能了故，與所生疑為能斷故，與甚深處為能顯故，令明淨故，與一切法為根本故，為開導故，為所依故，能正教誡教授天人，令其出離一切眾苦，是故說佛名天人師。**

　　與一切法為根本故等者：攝事分說：由如來出世，有彼教可知，故說世尊為彼根本。又說：若有於中生諸疑惑，唯依世尊乃能決了，故說世尊為所依止。（陵本八十五卷二十一頁6483）此應準知。

戌九、佛

**於能引攝義利法聚，於能引攝非義利法聚，於能引攝非義利非非義利法聚，遍一切種現前等覺，故名為佛。**

　　於能引攝義利法聚等者：當知此約如來一切種智，故名為佛。建立品說：謂諸如來以要言之，於三聚法現等正覺。何等為三？一者、能引有義聚法，二者、能引無義聚法，三者、非能引有義聚法非能引無義聚法。（陵本五十卷十二頁4007）此中能引有義聚法，謂即三乘聖道諸所有法。能引無義聚法，謂彼外道世間諸所有法。非能引有義聚法非能引無義聚法，謂人天乘諸所有法。

戌十、薄伽梵

**能破諸魔大力軍眾，具多功德，名薄伽梵。**

　　能破諸魔大力軍眾等者：謂煩惱魔、蘊魔、死魔、自在天魔，是名諸魔。能破如是四種魔怨，名薄伽梵。又薄伽梵依六義轉，一、自在義，二、熾盛義，三、端嚴義，四、名稱義，五、吉祥義，六、尊貴義。如佛地經論釋。是名具多功德。

申四、出現2　酉一、標

**或有多劫，無有一佛出現於世；或有一劫，有眾多佛出現於世。**

　　或有多劫等者：此中多劫、一劫，約一世界為論，義顯於一世界如來出現，或有、或無、或一、或多。然多佛出定不俱時，是故此中說一劫言，謂即世間一成、一壞名一劫故。

酉二、釋2　戌一、成多佛土多佛出世4　亥一、標

**彼彼十方無量無數諸世界中，應知同時有無量佛出現於世。**

亥二、徵

**何以故？**

亥三、釋3　天一、顯正2　地一、明修因2　玄一、總標

**於十方界，現有無量無數菩薩，同時發願、同勤修集菩提資糧。**

玄二、別顯2　黃一、同時發願

**若一菩薩，於如是日、於如是分、於如是月、於如是年發菩提心，願趣菩提。即於此日、即於此分、即於此月、即於此年，一切亦爾。**

黃二、同修資糧

**如一菩薩勇悍策勵，熾然精進，一切亦爾。**

地二、舉現見

**於今現見此世界中，多百菩薩同時發願、同修惠施、同修淨戒、同修忍辱、同修精進、同修靜慮、同修智慧，況於十方無量無邊諸佛世界。**

　　此世界中多百菩薩等者：此一世界，名此世界。謂即此方三千大千世界俱成、俱壞，總名一佛世界故。

天二、遮非3　地一、遮一世界一時成佛

**又於十方現有無量無數三千大千佛土，無二菩薩同時修集菩提資糧，俱時圓滿，於一佛土并出於世，一時成佛，況有無量無數菩薩於一世界一時成佛。**

　　於一世界一時成佛者：一佛世界，名一世界。定無眾多菩薩同一時分，於中現成正覺。由一如來，於一三千大千世界，普能施作一切佛事故。

地二、遮前後避次第成佛

**又不應言：眾多菩薩同時修集菩提資糧，俱時圓滿，前後相避，次第成佛。**

地三、遮餘菩薩皆不成佛

**亦不應言：一切菩薩皆不成佛。**

天三、結成

**是故當知，眾多菩薩同時修集菩提資糧俱圓滿者，於十方面無量無數隨其所淨空無如來諸佛國土，各別出世，同時成佛。**

　　隨其所淨空無如來諸佛國土者：謂隨宿昔所修清淨佛土因緣，於無如來諸世界中，願當獨一現正等覺，與彼有情為作導首，由是說言各別出世。於十方面現有無量無數佛土，各別為所依止，由是得有同成佛義。

亥四、結

**由此道理，多世界中，決定應有眾多菩薩同時成佛。**

戌二、成一佛土一佛出世3　亥一、標

**決定無有一佛土中，有二如來俱時出世。**

亥二、徵

**何以故？**

亥三、釋3　天一、由願增長

**菩薩長夜起如是願，隨令增長：我當獨一，於無導首諸世界中，為作導首，調伏有情，令脫眾苦、令般涅槃。如是長夜所起大願隨令增長，攝受正行得成滿故，無二如來於一世界俱時出現。**

天二、由遍有能

**又一如來，於一三千大千佛土，普能施作一切佛事，是故第二如來出世無所利益。**

天三、由速成辦4　地一、標

**又一如來，於一佛土出現於世，令諸有情成辦自義，極為熾盛、極為隨順。**

　　極為熾盛極為隨順者：自他利品中說：菩薩於諸有情種種眾多利益事業，自有力能[^3]；及善安處所化有情，彼於自事隨順而作；如是乃名隨其所欲所作成辦。乃至廣說菩薩要具二事，方於有情所作利益名為熾盛、名為隨順。（陵本三十六卷四頁2913）此說如來，當知亦爾，唯極究竟是其差別。

地二、徵

**何以故？**

地三、釋2　玄一、正顯

**彼作是思：一切世間唯一如來，更無第二。若於此土化事已訖，或往餘方，或入滅度。我等何從當修梵行？我等何從當聞正法？如是思已，發起深厚欲勤精進，速修梵行、速聞正法。**

玄二、翻成

**若一佛土多佛出世，彼於所作不能速疾。**

地四、結

**故一佛土一佛出世，令諸有情成辦自義，極為熾盛、極為隨順。**

申五、差別2　酉一、功德無別3　戌一、標除四法

**一切如來一切功德平等平等無有差別。**

　　一切功德平等平等者：謂百四十不共佛法，及如來無諍願智、無礙解等，是名一切功德。

**唯除四法。**

戌二、列四法名

**一者、壽量，二者、名號，三者、族姓，四者、身相。**

戌三、結顯非餘

**一切如來於此四法有增減相，非餘功德。**

　　唯除四法等者：如來壽量，住捨自在，故有差別。如來族姓，或生婆羅門大國師家，或生剎帝利大國王家，故有差別。容色形貌，是名身相，隨同分生，故有差別。

酉二、所餘無別2　戌一、標非女身

**又非女身能證無上正等菩提。**

戌二、徵釋所以

**何以故？一切菩薩於過第一無數劫時，已捨女身，乃至安坐妙菩提座，曾不為女。**

　　於過第一無數劫時者：謂超勝解行地，已入淨勝意樂地故。

**一切母邑性多煩惱、性多惡慧。非諸稟性多煩惱身、多惡慧身能證無上正等菩提。**

　　性多煩惱性多惡慧者：謂彼煩惱、惡慧，於所依中性成就故。

未三、結2　申一、顯略義

**如是無上正等菩提，如說自性，應如實知；如說最勝，應如實知；如說十種功德名號隨念功德，應如實知；如說出現，應如實知；如說差別，應如實知。**

申二、顯勝德

**又此菩提，為不思議，超過一切尋思道故；為無有量，無邊功德所集成故；為無有上，生成一切聲聞、獨覺及與如來諸功德故；是故唯佛所證菩提，最上、最尊、最妙、最勝。**

　　最上最尊最妙最勝者：此中最上，結無有上。最尊，結無有量。最妙，結不思議。最勝，結前七種最勝。

**本地分中菩薩地初持瑜伽處力種性品第八**

寅二、如是學2　卯一、結前生後

**已說菩薩所應學處。如是應學，我今當說。**

卯二、略廣分別2　辰一、略2　巳一、總標2　午一、嗢柁南

**嗢柁南曰：**

**　勝解多求法　說法修法行　正教授教誡　方便攝三業**

午二、長行

**若諸菩薩欲於菩薩所應學處精勤修學，最初定應具多勝解，應求正法，應說正法，應正修行法隨法行，應正教授，應正教誡，應住無倒教授、教誡，方便所攝身語意業。**

巳二、別釋7　午一、應多勝解2　未一、徵

**云何菩薩具多勝解？**

未二、釋2　申一、依處2　酉一、標數

**謂諸菩薩於其八種勝解依處，具足成就淨信為先決定喜樂。**

　　具足成就淨信為先決定喜樂者：此中喜樂，謂即菩薩增上意樂。由諸菩薩淨信為先，擇法為先，於諸佛法所有勝解，印解決定故。

酉二、列釋8　戌一、於三寶功德

**一者、於三寶功德勝解依處，具足成就淨信為先決定喜樂。謂於佛法僧真實功德具多勝解。**

戌二、於威力

**二者、於佛菩薩威力勝解依處，具足成就淨信為先決定喜樂。謂於如前所說威力具多勝解。**

　　謂於如前所說威力具多勝解者：如前威力品說：諸佛菩薩威力，當知略有三種。謂聖威力、法威力、俱生威力。一一廣釋應知。（陵本三十七卷一頁3017）

戌三、於真實義

**三者、於真實義勝解依處，具足成就淨信為先決定喜樂。謂於如前所說真實義具多勝解。**

　　謂於如前所說真實義具多勝解者：謂於法無我、補特伽羅無我甚深勝義諸法真如起勝解故。如前真實義品廣說應知。（陵本三十六卷八頁2927）

戌四、於因

**四者、於因勝**[^4]**解依處，具足成就淨信為先決定喜樂。謂於種種如應所攝無顛倒因具多勝解。**

　　種種如應所攝無顛倒因者：無顛倒因有十差別，是名種種。云何為十？謂隨說因、觀待因、牽引因、攝受因、生起因、引發因、定別因、同事因、相違因、不相違因。如是十因，或雜染攝、或清淨攝、或無記攝，由是說言如應所攝。義如下說。

戌五、於果

**五者、於果勝解依處，具足成就淨信為先決定喜樂。謂於種種如應所攝無顛倒果具多勝解。**

　　種種如應所攝無顛倒果者：無顛倒果有五差別，是名種種。云何為五？謂異熟果、等流果、離繫果、士用果、增上果。義如下釋。如是五種，遍攝染、淨、無記諸果，由是說言如應所攝。

戌六、於應得義

**六者、於應得義勝解依處，具足成就淨信為先決定喜樂。謂於無上正等菩提所應得義，我有堪任定當能得具多勝解。**

戌七、於得方便

**七者、於得方便勝解依處，具足成就淨信為先決定喜樂。謂於一切菩薩學道能得方便，由**[^5]**此方便得應得義具多勝解。**

戌八、於善說

**八者、於善言、善語、善說勝解依處，具足成就淨信為先決定喜樂。謂於契經、應頌、記別等法具多勝解。**

　　善言善語善說者：思所成地中說：言善語者，所謂善說、善言、善論。當知善說有三種相。所謂悅意、無染、唯善。乃至廣說。（陵本十九卷一頁1611）今於此中，差別說三，準彼當知體義是一。

申二、因緣

**於此八種勝解依處，應知菩薩由二因緣具多勝解。一者、多修勝解故；二者、積集猛利忍故。**

午二、應求正法3　未一、總徵三求

**彼諸菩薩求正法時，當何所求？云何而求？何義故求？**

未二、別釋三求3　申一、何所求2　酉一、當求一切2　戌一、標

**謂諸菩薩以要言之，當求一切菩薩藏法、聲聞藏法、一切外論、一切世間工業處論。**

戌二、釋3　亥一、菩薩聲聞藏

**當知於彼十二分教，方廣一分，唯菩薩藏；所餘諸分，有聲聞藏。**

亥二、一切外論

**一切外論略有三種。一者、因論，二者、聲論，三者、醫方論。**

亥三、一切世間工業處論

**一切世間工業處論，非一眾多種種品類。謂金師、鐵師、末尼師等工業智處。**

　　一切外論略有三種等者：此中因論，謂諸外道虛妄推度諸法體相。聲論，謂婆羅門諸惡呪術，唯以音聲為究竟故。醫方論，謂即外醫治論。顯揚論說諸論有四。（顯揚論五卷一頁31,502a）[^6]今此三種，即彼後三，如應當知。

酉二、出明處攝2　戌一、略辨五明3　亥一、標類

**如是一切明處所攝有五明處。一、內明處，二、因明處，三、聲明處，四、醫方明處，五、工業明處。菩薩於此五種明處若正勤求，則名勤求一切明處。**

亥二、徵相

**諸佛語言，名內明論，此幾相轉？如是乃至一切世間工巧業處，名工業明論，此幾相轉？**

亥三、別釋5　天一、內明論

**謂內明論略二相轉。一者、顯示正因果相，二者、顯示已作不失、未作不得相。**

天二、因明論

**因明論亦二相轉。一者、顯示摧伏他論勝利相，二者、顯示免脫他論勝利相。**

　　因明論亦二相轉者：此中初相，謂即能破他宗。次相，謂即能成自宗應知。

天三、聲明論

**聲明論亦二相轉。一者、顯示安立界相、能成立相，二者、顯示語工勝利相。**

　　聲明論亦二相轉等者：此中安立界相，謂即根栽施設建立。語工勝利，謂即名句文身，及五德相應聲。如聞所成地說應知。（陵本十五卷二十一頁1353）

天四、醫方明論

**醫方明論四種相轉。一者、顯示病體善巧相，二者、顯示病因善巧相，三者、顯示斷已生病善巧相，四者、顯示已斷之病當不更生善巧相。**

天五、一切世間工業明論

**一切世間工業明論，顯示各別工巧業處所作成辦種種異相。**

戌二、廣顯內明2　亥一、顯示正因果相2　天一、總徵

**云何內明論顯示正**[^7]**因果相？**

天二、別顯3　地一、因相2　玄一、標

**謂有十種因，當知建立無顛倒因，攝一切因。或為雜染、或為清淨、或為世間彼彼稼穡等無記法轉。**

玄二、釋2　黃一、十因建立2　宇一、自性3　宙一、徵

**云何十因？**

宙二、列

**一、隨說因，二、觀待因，三、牽引因，四、攝受因，五、生起因，六、引發因，七、定別因，八、同事因，九、相違因，十、不相違因。**

宙三、釋9　洪一、隨說因

**謂一切法，名為先故想，想為先故說，是名彼諸法隨說因。**

洪二、觀待因2　荒一、標名

**觀待此故，此為因故，於彼彼事若求、若取，此名彼觀待因。**

荒二、舉事

**如觀待手故，手為因故，有執持業。觀待足故，足為因故，有往來業。觀待節故，節為因故，有屈伸**[^8]**業。觀待饑渴故，饑渴為因故，於諸飲食若求、若取。隨如是等無量道理，應當了知觀待因相。**

　　於彼彼事若求若取者：求為追求，未得望得故。取謂執取，取為受用故。

洪三、牽引因

**一切種子，望後自果，名牽引因。**

　　名牽引因者，牽引自果令當生故。

洪四、攝受因

**除種子外，所餘諸緣，名攝受因。**

　　名攝受因者：攝受彼種令增盛故。

洪五、生起因

**即諸種子，望初自果，名生起因。**

洪六、引發因

**即初種子所生起果，望後種子所牽引果，名引發因。**

洪七、定別因

**種種異類，各別因緣，名定別因。**

洪八、同事因

**若觀待因、若牽引因、若攝受因、若生起因、若引發因、若定別因，如是諸因總攝為一，名同事因。**

　　名同事因者：同為一果而有所作故。

洪九、相違不相違因2　荒一、略辨義

**於所生法能障礙因，名相違因。此障礙因若闕、若離，名不相違因。**

荒二、廣相違3　日一、標數

**當知相違略有六種。**

日二、列釋6　月一、語言相違

**一、語言相違。謂有一類，或諸沙門、或婆羅門，所造諸論前後相違。**

月二、道理相違

**二、道理相違。謂為成立諸所成立諸所知義，建立比量，不與證成道理相應。**

月三、生起相違

**三、生起相違。謂所生法，能生緣闕，障生緣會。**

月四、同處相違

**四、同處相違。謂明、闇，貪、瞋，苦樂等法。**

月五、怨敵相違

**五、怨敵相違。謂毒蛇、鼠狼，貓貍、鼷鼠，互為怨敵、惡知識等。**

月六、障治相違

**六、障治相違。謂修不淨與諸貪欲，修慈與瞋，修悲與害，修七覺支、八聖道支與三界繫一切煩惱。**

日三、簡義

**於此義中，正意唯取生起相違。**

　　於此義中正意唯取生起相違者：謂於六種相違義中，唯取第三生起相違，名相違因故。

宇二、相攝2　宙一、二因攝

**此一切因二因所攝。一、能生因，二、方便因。當知此中，牽引種子、生起種子名能生因，所餘諸因名方便因。**

宙二、四緣攝2　洪一、標列

**復有四緣。一、因緣，二、等無間緣，三、所緣緣，四、增上緣。**

　　等無間緣及所緣緣者：如意地說：等無間緣者，謂若此識無間，諸識決定生，此是彼等無間緣。所緣緣者，謂諸心心所所緣境界。（陵本三卷八頁224）

洪二、別配2　荒一、總配二因

**當知此中，若能生因，是名因緣；若方便因，是增上緣。**

荒二、別顯攝受

**等無間緣及所緣緣，唯望一切心心法說。由彼一切心及心法前生開導所攝受故，所緣境界所攝受故，方生方轉。是故當知等無間緣及所緣緣，攝受因攝。**

黃二、十因隨轉2　宇一、總徵

**如是十因，云何能令一切世間種種事轉？云何能令雜染事轉？云何能令清淨事轉？**

宇二、別顯2　宙一、於世間種種物2　洪一、舉穀數10　荒一、隨說因2　日一、標名

**謂於世間種種稼穡墮諸穀數世資生物，所有種種名想言說，謂大麥、小麥、稻穀、胡麻、大小豆等。即此望彼種種稼穡，為隨說因。**

日二、舉說2　月一、舉大麥

**如言大麥，持去、持來，若磨、若置，如是等類種種隨說。**

月二、例餘穀

**如說大麥，餘小麥等，當知亦爾。**

荒二、觀待因

**觀待饑渴羸劣身住，觀待段食所有愛味，於彼追求、執取、受用，即說彼法為觀待因。**

荒三、牽引因

**由彼各別自種子故，種種稼穡差別而生，即說彼種子為此牽引因。**

荒四、攝受因

**地、雨等緣，能生於芽，名攝受因。**

荒五、生起因

**即彼種子望所生芽，名生起因。**

荒六、引發因

**芽、莖、葉等展轉相續，望彼稼穡若成、若熟，為引發因。**

荒七、定別因

**從大麥種生大麥芽、大麥苗稼，不生餘類。如是所餘，當知亦爾。即說彼為此定別因。**

荒八、同事因2　日一、標名

**即彼一切從觀待因至定別因，同為稼穡而得成熟，名同事因。**

日二、釋義

**非彼稼穡隨闕一因而得成熟，是故一切和合說為此同事因。**

荒九、相違因

**霜雹災等諸障礙法，望彼滋稼為相違因。**

荒十、不相違因

**彼闕無障，是諸滋稼不相違因。**

洪二、例餘事

**如是十因，於餘世間種種事物，隨其所應，當知廣如攝穀論說。**

宙二、於染淨事2　洪一、別釋2　荒一、於雜染事2　日一、釋10　月一、隨說因2　盈一、標名

**又於一切雜染緣起所有種種名想言說，謂無明、行、識、名色，廣說乃至老死愁悲憂苦擾惱。即此望彼諸雜染法，為隨說因。**

盈二、舉說

**如言無明緣行，乃至生緣老死。**

　　即此望彼諸雜染法者：此謂無明等種種名想言說，彼謂無明等諸緣起支。即緣起支名雜染法。

**如是等類種種隨說。**

月二、觀待因

**觀待境界所有愛味，於諸有支相續流轉，即彼望此諸雜染法，為觀待因。**

　　即彼望此諸雜染法者：彼謂境界所有愛味，此謂有支相續流轉。此諸有支名雜染法。

月三、牽引因

**於現法中，無明等法所有已生已長種子，今**[^9]**此種子，望於餘生生老死等，為牽引因。**

　　望於餘生生老死等者：謂順生受、或順後受諸業所感異熟，是名餘生生老死等。

月四、攝受因

**近不善士、聞不正法、非理作意，及先串習所引勢力生無明等，名攝受因。**

月五、生起因

**無明等法各別種子，名生起因。**

月六、引發因

**從無明支乃至有支，展轉引發後後相續，望於餘生生老死等，為引發因。**

月七、定別因

**餘無明支及自種子，乃至有支，能生那落迦；餘無明支及自種子，乃至有支，能生傍生、餓鬼、人、天，當知亦爾。**

　　餘無明支及自種子等者：謂若無明支及自種子，乃至有支，能生那落迦，當知此無明等不生餘趣。若無明支及自種子，乃至有支，能生傍生、餓鬼、人、天，此無明等不生餘趣，當知亦爾。如是無明支及自種子，乃至有支，與彼五趣各別為因，故於此中相望說餘。

**即此望彼諸雜染法，名定別因。**

　　即此望彼諸雜染法者：此謂無明支及自種子，乃至有支；彼謂那落迦等五趣差別。即彼五趣名雜染法。

月八、同事因

**即彼一切從觀待因至定別因，名同事因。**

月九、相違因

**此雜染法相違因者，謂出世間種性具足，值佛出世演說正法，親近善士，聽聞正法，如理作意，法隨法行，及與一切菩提分法。**

月十、不相違因

**即如所說種種善法若闕、若離，是雜染法不相違因。**

日二、結

**如是十因，應知能起一切有情一切雜染。**

荒二、於清淨事9　日一、隨說因2　月一、標名

**又於一切清淨品法及滅涅槃所有種種名想言說，即此望彼諸清淨法，為隨說因。**

　　又於一切清淨品法及滅涅槃者：謂三十七菩提分法，是名一切清淨品法。緣起還滅，名滅涅槃。如下自釋。

月二、舉說

**如言：念住、正斷，乃至八聖道支；無明滅故行滅，廣說乃至生滅故老死滅。如是等類種種隨說。**

日二、觀待因

**觀待諸行多過患故，樂求清淨、攝受清淨、成滿清淨，彼望於此為觀待因。**

　　彼望於此為觀待因者：彼謂諸行過患，此謂諸清淨法。

日三、牽引因

**安住種性補特伽羅，種性具足，能為上首，證有餘依及無餘依二涅槃界，彼望清淨，為牽引因。**

　　能為上首等者：謂從最初聽聞正法，唯緣涅槃，如是乃至最後能證圓滿解脫，名以涅槃為其上首。修所成地說：又緣涅槃而聽法者，有十法轉，涅槃為首。謂依止有餘依涅槃界，及無餘依涅槃界。乃至廣說。（陵本二十卷四頁1712）此應準知。

日四、攝受因

**親近善士、聽聞正法、如理作意，及先所作諸根成熟，名攝**[^10]**受因。**

日五、生起因

**種性所攝一切無漏菩提分法所有種子，望彼一切菩提分法，為生起因。**

日六、引發因

**即自種子所生一切菩提分法，漸次能證若有餘依、若無餘依二涅槃界，名引發因。**

日七、定別因

**聲聞種性，以聲聞乘能般涅槃；獨覺種性，以獨覺乘能般涅槃；大乘種性，以無上乘能般涅槃；彼望清淨，為定別因。**

日八、同事因

**若清淨品觀待因乃至定別因，彼望清淨，為同事因。**

日九、相違不相違因2　月一、辨差別2　盈一、相違因

**種性不具足，不值佛出世，生諸無暇處，不親近善士，不聽聞正法，不如理作意，數習諸邪行，彼望清淨，為相違因。**

盈二、不相違因

**此相違因若闕、若離，是名清淨不相違因。**

月二、例當知

**若雜染品諸相違因，當知即是清淨法因；若清淨品諸相違因，當知即是雜染法因。**

洪二、總結

**如是現有雜染十因、清淨十因，過去、未來曾當染淨皆亦如是。一切唯有如是十因，除此無有若過若增。**

地二、果相4　玄一、徵

**於此相中，云何為果？**

玄二、標

**謂略有五。**

玄三、列

**一者、異熟果，二者、等流果，三者、離繫果，四者、士用果，五者、增上果。**

玄四、釋5　黃一、異熟果

**諸不善法，於諸惡趣受異熟果；善有漏法，於諸善趣**[^11]**受異熟果；是名異熟果。**

黃二、等流果

**習不善故，樂住不善，不善法增。修習善故，樂住善法，善法增長。或似先業，後果隨轉，是名等流果。**

　　或似先業後果隨轉者：有尋有伺地說：謂若從彼出，來生此間人同分中，壽量短促，資財匱乏，妻不貞良，多遭誹謗，親友乖離，聞違意聲，言不威肅，增猛利貪，增猛利瞋，增猛利癡，是名與等流果。（陵本九卷一頁636）此約十種不善業道為論。十善業道與此相違，其相應知。

黃三、離繫果2　宇一、標名

**八支聖道滅諸煩惱，名離繫果。**

宇二、簡非

**若諸異生，以世俗道滅諸煩惱，不究竟故，非離繫果。**

黃四、士用果

**諸有一類，於現法中，依止隨一工巧業處，起士夫用。所謂農作、商賈、事王、書畫、算數、占卜等事。由此成辦諸稼穡等財利等果，是名士用果。**

黃五、增上果3　宇一、六根攝

**若眼識等，是眼根增上果；乃至意識等，是意根增上果。**

宇二、命根攝

**眾生身分不散不壞，是命根增上果。**

宇三、二十二根攝2　宙一、標

**二十二根，各各能起自增上果。當知一切名增上果。**

宙二、指

**二十二根增上作用，如攝事分應知其相。**

　　如攝事分應知其相者：攝事分說：眼根最初，意根為後，如是六根，於取境界有增上義。男女二根，於能繼嗣家族子孫有增上義。命根一種，於愛命者活命因緣各別事業加行士用有增上義。樂最為先，捨為其後，如是五根，於其受用先業所作愛不愛果及造新業有增上義。信為最初，慧為其後，如是五根，於能趣向世間離欲有增上義。未知當知、已知、具知三無漏根，於能趣向出世離欲最極究竟有增上義。（陵本九十八卷八頁7347）如是應知。

地三、修果

**菩薩於是內明所顯正因果相如實知已，精勤修習，令處非處智力種性漸得清淨、漸得增長。**

　　令處非處智力種性等者：淨不淨果非不平等，如實轉因，是名為處。淨不淨果不平等因，與上相違，是名非處。若一切智、若無滯智、若清淨智，是名為智。與一切種饒益一切有情功能具相應故，畢竟勝伏一切魔怨大威力故，說名為力。是即如來處非處智力[^12]。如建立品說。（陵本四十九卷十六頁3951）今說種性是其因相，由勤修習漸令成熟，如實智生，名得清淨。轉上轉勝，名得增長。

亥二、顯示已作不失未作不得相2　天一、徵

**云何內明論顯示已作不失、未作不得相？**

天二、釋2　地一、別辨相2　玄一、已作不失

**謂諸有情自所作業，雖復作已經多百劫，與果功能終無失壞。**

玄二、未作不得

**亦無不作、或復異作，而有異熟、或異熟果**[^13]**。**

地二、明修果

**菩薩於是內明所顯已作不失、未作不得相如實知已，精勤修習，令其自業智力種性漸得清淨、漸得增長。**

　　亦無不作或復異作等者：謂若自不作業，而受異熟；或他作業，自受異熟；皆無如是事故。此即釋前未作不得相。

申二、云何求3　酉一、徵

**菩薩云何求聞正法？**

酉二、釋2　戌一、求法2　亥一、於善說法2　天一、猛利愛重2　地一、標所應

**謂諸菩薩於善說法，應當安住猛利愛重，求聞正法。**

地二、釋略說

**如是略說於善說法安住猛利愛重之相。謂諸菩薩為欲聽聞一善說法，假使路由猛焰熾然大熱鐵地，無餘方便可得聞是善說法者，即便發起猛利愛重，歡喜而入，何況欲聞多善言義。**

　　為欲聽聞一善說法者：下至少分一四句頌，是名一善說法。

天二、校量餘事

**又諸菩薩於自身分，及於一切資身眾具飲食等事所有愛重，於欲聽聞諸善說法所有愛重；以前愛重方後愛重，於百分中不及其一，於千分中亦不及一，於數分中亦不及一，於算分中亦不及一，乃至鄔波尼煞曇分亦不及一。**

亥二、於說法師2　天一、樂聽聞法

**菩薩如是於善說法深生敬重，常樂聽聞諸善說法，無有勞倦，亦無厭足。**

天二、具愛敬德

**淨信淳**[^14]**厚，其性柔和，心直見直。愛敬德故、愛敬法故，往法師所無難詰心，有敬重心，無高慢心。專為求善，非顯己**[^15]**德。為欲安立自他善根，不為利養恭敬因緣。**

戌二、聞法2　亥一、標

**菩薩具足如是功德，往法師所，無雜染心、無散亂心聽聞正法。**

　　無有勞倦亦無厭足者：翹勤無惰，名無勞倦。發勤精進，名無厭足。

亥二、釋2　天一、無雜染心3　地一、徵

**云何菩薩無雜染心聽聞正法？**

地二、釋2　玄一、標列

**謂聽法時，其心遠離貢高雜染，其心遠離輕慢雜染，其心遠離怯弱雜染。由六種相，其心遠離貢高雜染；由四種相，其心遠離輕慢雜染；由一種相，其心遠離怯弱雜染。**

玄二、隨釋3　黃一、由六相

**謂聽法時，應時而聽、殷重而聽、恭敬而聽、不為損害、不為隨順、不求過失。由此六相，其心遠離貢高雜染。**

　　謂聽法時應時而聽等者：坐卑座等，是名為時。以謙下心坐於卑座，具足威儀，隨其所能聽聞正法，起恭敬相，是名應時而聽、殷重而聽、恭敬而聽。他說法時，應正了知，不障礙彼，多有所作，是名不為損害。為欲啟悟先未解義，而興請問，是名不為隨順。若不悟解，或復沈疑，終不譏誚，是名不求過失。義如攝異門分說。（陵本八十四卷三頁6358）

黃二、由四相

**又聽法時，恭敬正法、恭敬說法補特伽羅、不輕正法、不輕說法補特伽羅。由此四相，其心遠離輕慢雜染。**

　　又聽法時恭敬正法等者：謂依正法，當獲無上大果勝利，是故於此正法深生恭敬。於說法師，勝者，恭敬隨順；於等、於劣，恭敬法故，亦不輕懱；是名恭敬說法補特伽羅。又於正法不作是言：此非綺飾文字章句，所有文句悉皆麤淺故。是名不輕正法。於說法師不作是言：彼於我所種性卑劣等故。是名不輕說法補特伽羅。義如攝異門分說。（陵本八十四卷四頁6361）

黃三、由一相

**又聽法時，不自輕懱。由此一相，其心遠離怯弱雜染。**

　　又聽法時不自輕懱等者：如攝異門分說：不自輕者，不作是言：我於解法無有力能。於其所證無怯劣故。（陵本八十四卷四頁6362）

地三、結

**菩薩如是無雜染心聽聞正法。**

天二、無散亂心3　地一、徵

**云何菩薩無散亂心聽聞正法？**

地二、標

**謂由五相。**

地三、列

**一者、求悟解心聽聞正法，二者、專一趣心聽聞正法，三者、聆音屬耳聽聞正法，四者、掃滌其心聽聞正法，五者、攝一切心聽聞正法。**

　　謂由五相等者：攝異門分說：奉教心者，無惱亂心，唯欲求解故。心一趣者，為欲領解文句差別故。屬耳聽者，為欲了知音韻差別故。修治意者，為欲悟入甚深義故。於一切心無不繫念者，為欲無間領解音韻文句義故，無不了知、無不通達而空過者。（陵本八十四卷四頁6362）此中五相，文雖少別，然義無異，如次配釋應知。

酉三、結

**菩薩如是求聞正法。**

申三、何故求3　酉一、徵

**菩薩何故求聞正法？**

酉二、釋5　戌一、內明

**謂諸菩薩求內明時，為正修行法隨法行，為廣開示利悟於他。**

戌二、因明

**若諸菩薩求因明時，為欲如實了知外道所造因論是惡言說；為欲降伏他諸異論；為欲於此真實聖教，未淨信者令其淨信，已淨信者倍令增廣。**

戌三、聲明

**若諸菩薩求聲明時，為令信樂典語眾生，於菩薩身深生敬信。為欲悟入詁訓言音文句差別，於一義中種種品類殊音隨說。**

　　於一義中種種品類殊音隨說者：聲明處中說有義施設建立，謂根建立、大種建立等。於此隨一義中，復有補特伽羅施設建立，及時施設建立。如聞所成地中說。（陵本十五卷二十一頁[^16]1353）是名種種品類殊音隨說。

戌四、醫方明

**若諸菩薩求醫明時，為息眾生種種疾病，為欲饒益一切大眾。**

戌五、工業明

**若諸菩薩求諸世間工業智處，為少功力多集珍財，為欲利益諸眾生故，**

　　為少功力多集珍財者：施品中說：又諸菩薩，若現無有可施財物，先所串習彼彼世間工巧業處作意現前，少用功力，多集財寶，施諸眾生。（陵本三十九卷十一頁3209）此應準釋。

**為發眾生甚希奇想，為以巧智平等分布，饒益攝受無量眾生。**

　　為以巧智平等分布等者：施品中說：又無量眾同集來乞，如實了知持戒、犯戒，隨其長幼以次而坐，從上至下周旋往返，窮諸施物分布與之。（陵本三十九卷八頁3202）

酉三、結

**菩薩求此一切五明，為令無上正等菩提大智資糧速得圓滿。非不於此一切明處次第修學，能得無障一切智智。**

　　能得無障一切智智者：前說：所知障斷故，於一切所知無礙無障智。又說：於一切界、一切事、一切品、一切時智無礙轉，名一切智。能得如彼諸所有智，名得無障一切智智。

未三、總結三求

**如是已說一切菩薩正所應求，如是而求，為此義求。**

午三、應說正法3　未一、總徵

**菩薩為他說正法時，當何所說？云何而說？何義故說？**

未二、別釋3　申一、明所說

**謂諸菩薩正所應求，即是所說。**

申二、所為說

**為此義求，即為此義而為他說。**

申三、如是說2　酉一、標列

**依二種相應為他說。一者、依隨順說應為他說；二者、依清淨說應為他說。**

酉二、隨釋2　戌一、別辨相2　亥一、依隨順說3　天一、徵

**云何依隨順說應為他說？**

天二、釋15　地一、以時

**謂諸菩薩應當安住如法威儀而為他說，非不安住如法威儀。不為無病處高座者而說正法，不為坐者立說正法，不應居後為前行者而說正法，不為覆頭而說正法。如別解脫經廣說應知。**

　　應當安住如法威儀等者：二十相中，此以時攝。如攝異門分說：應時而說者，若了知彼願樂欲聞及堪聞者，方可為說。坐卑座等，是名為時。（陵本八十四卷二頁6358）

**何以故？諸佛菩薩敬重法故。**

地二、重法

**又於正法生尊重時，令他於法起極珍貴，恭敬聽聞而不輕毀。**

　　令他於法起極珍貴等者：二十相中，此重法攝。開示彼彼差別未曾有義，是故能令起極珍貴。

地三、次第

**又為一切說一切法，無間而說。**

　　又為一切說一切法等者：二十相中，此次第攝。次第宣說無間斷故。

地四、相續

**又於正法不生慳吝，不作師拳。**

　　又於正法不生慳吝等者：二十相中，此相續攝。相續為說，恆作義利故。

地五、隨順

**又於正法，如其文句次第而標，如其文句次第而釋，如其次第分別其義。**

　　又於正法如其文句次第而標等者：二十相中，此隨順攝。於文句義平等潤洽，互相隨順故。如三摩呬多地中說。（陵本十三卷十二頁1115）

地六、歡喜

**又若引攝義利法義，應標、應釋、應廣分別，非不引攝義利法義。**

　　又若引攝義利法義等者：二十相中，此歡喜攝。謂若聽聞能引義利生歡喜故。言引攝義利者，謂能引攝增上生果、決定勝[^17]果故。如攝釋分說。（陵本八十二卷二頁6226）

地七、愛樂

**又應示現所應示現。**

　　又應示現所應示現者：二十相中，此愛樂攝。謂由示現四種真實道理，令他愛樂受學白品行故。

地八、悅豫

**又應教導所應教導。**

　　又應教導所應教導者：二十相中，此悅豫攝。謂示現已，得信解者慰意適悅，於所教導願正受行故。

地九、欣勇

**又應讚勵所應讚勵。**

　　又應讚勵所應讚勵者：二十相中，此欣勇攝。謂若有情於所知、所行、所得中心生退屈，爾時稱讚、策勵其心，令生欣勇故。

地十、不擯

**又應慶慰所應慶慰。**

　　又應慶慰所應慶慰者：二十相中，此不擯攝。謂若慶慰於法隨法勇猛正行有情，令餘有諸過失違犯應可訶擯有情，亦得調伏，而不訶擯故。

地十一、應理

**又依現、比、至教道理而說正法，非不依彼三量道理。**

地十二、稱順

**又所宣說順往善趣。**

地十三、無亂

**又所宣說無亂、易入，而不隱密。**

　　又所宣說無亂易入而不隱密者：二十相中，此無亂攝。法義相應，無倒而說，是名無亂。語具圓滿，言辭顯了易可悟入，是名易入。非如婆羅門諸惡呪術語句闕隱，名不隱密。

地十四、如法

**又所宣說應四聖諦。**

地十五、順眾

**又處一切眾說正法時，隨眾所應而為宣說。**

　　又處一切眾等者：二十相中，此順眾攝。處五眾中，名一切眾。謂在家眾、出家眾、淨信眾、邪惡眾、處中眾，是名五眾。處在家眾，應依毀諸惡行、讚諸善行，令其止息及進修故。處出家眾，應依增上戒等三學現說正法，令速欣樂故。處淨信等眾，應依聖教廣大威德現說正法，如其次第，令倍增長、令處中信、令生淨信故。如攝釋分說。（陵本八十一卷十七頁6218）此應準知。

天三、結

**菩薩依此十五種相，諸隨順說普為利他，應如是說。**

亥二、依清淨說3　天一、徵

**云何依清淨說應為他說？**

天二、釋5　地一、慈心

**謂諸菩薩，於己**[^18]**有怨諸有情類，應住慈心，為說正法。**

　　應住慈心為說正法者：如攝異門分說：以慈心者，為欲令彼得樂義故。（陵本八十四卷三頁6360）

地二、利益心

**於行惡行諸有情類，住利益心，應說正法。**

　　住利益心應說正法者：如攝異門分說：利益心者，云何當令若有殷重聽聞正法，皆得悟解，獲大利益故。（陵本八十四卷三頁6360）

地三、哀愍心

**於諸有**[^19]**樂有苦、放逸下劣有情，應當安住利益安樂哀愍之心，為說正法。**

　　安住利益安樂哀愍之心為說正法者：如攝異門分說：哀愍心者，欲令彼修法隨法行故。（陵本八十四卷三頁6360）

地四、不自讚毀他

**不以嫉纏增上力故，自讚毀他。**

　　不以嫉纏等者：如攝異門分說：不自高者，不為利養恭敬事故，作如是言：唯我能知如是法律，非汝等輩；乃至廣說讚己功德，談彼過失。（陵本八十四卷三頁6360）

地五、不依利養恭敬讚頌

**以無染心，不希利益恭敬讚頌，為他說法。**

　　以無染心等者：如攝異門分說：無所依者，不為利養恭敬名稱故；謂不依止衣服等事，亦不依止禮敬等事，唯欲令他悟入正法。（陵本八十四卷三頁6360）

天三、結

**菩薩依止此五種相，諸清淨說普為利他，應如是說。**

戌二、結略義

**如是菩薩說正法相略有二十。一者、以時，二者、重法，三者、次第，四者、相續，五者、隨順，六者、歡喜，七者、愛樂，八者、悅豫，九者、欣勇，十者、不擯，十一者、應理，十二者、稱順，十三者、無亂，十四者、如法，十五者、順眾，十六者、慈心，十七者、利益心，十八者、哀愍心，十九者、不自讚毀他，二十者、不依利養恭敬讚頌。**

未三、總結

**菩薩如是應常為他宣說正法。**

　　說正法相略有二十等者：此二十相，多分應如攝異門釋，如前已引。其餘若文、若義少分差別，應勘彼知。

午四、應修法隨法行3　未一、徵

**云何菩薩法隨法行？**

未二、標

**當知此行略有五種。謂如所求、如所受法，身語意業無倒隨轉，正思、正修。**

未三、釋3　申一、如法隨轉

**若佛世尊於彼諸法，制身語意令不造作。於此諸法，開身語意令其造作。即於如是二種法中，身語意業無倒遠離、無倒修證。是名菩薩於諸法中，身語意業無倒隨轉法隨法行。**

　　云何菩薩法隨法行等者：無性釋云：所證名法，道名隨法，隨順彼故。今不依之。世親釋云：法隨法行者，如教行故。今依彼義，應更分別。謂一切學處名法，隨順學法名隨法。聲聞地中，說三勝學及與十種隨順學法，應如彼釋。此略有五，謂身語意業為三，思修為二，故成五種。

申二、於法正思3　酉一、徵

**云何菩薩於法正思？**

酉二、釋2　戌一、標列相

**謂諸菩薩獨居閑靜，隨所聞法樂欲思惟、樂欲稱量、樂欲觀察。先當遠離不思議處，思惟彼法。**

　　云何菩薩於法正思等者：思所成地說清淨思，有九種相。（陵本十六卷一頁1361）今於此中，說由八種，開合不同，次第亦異，隨應當知。

**恆常思惟，無間加行、殷重加行，而無慢緩。**

　　恆常思惟至而無慢緩者：此攝思所成地堅固思惟、安住思惟、相續思惟三相應知。

**是諸菩薩勇猛精進思惟法時，於其少分以理觀察而隨悟入。於其少分，但深信解。凡所思惟，但依其義，不依其文。如實了知默**[^20]**說、大說。**

　　如實了知默說大說者：於聲聞乘不了義說，是名默說。於大乘中了義宣說，是名大說。

**正能悟入最初思惟。既悟入已，數數作意令得堅固。**

　　正能悟入最初思惟等者：此中二相，思所成地第九相攝應知。

戌二、顯勝利8　亥一、由遠離不思議

**是諸菩薩由能遠離不應思議而思惟故，其心不墮迷悶錯亂。**

亥二、由恆常等思惟

**由能恆常無間、殷重加行無緩而思惟故，先未知義得正了知、得正決了，先已知義得無失壞、得不忘失。**

亥三、由少分觀察

**由於少分以理觀察隨悟入故，於隨正理觀察法中，不由他緣。**

亥四、由少分信解

**由於少分但信解故，於極甚深自少覺慧不能達法，仰推如來，言如是法是佛所行，非我境界。如是於法不生誹謗，不自損害，遠離衰患，無諸過罪。**

亥五、由依義思惟

**由諸菩薩思惟法時，但依其義不依文故，於佛世尊一切所說密意語言，能隨悟入。**

亥六、由了知默說大說

**由諸菩薩普於一切默**[^21]**說、大說得善巧故，於真實義，無物無法能傾能動。**

亥七、由悟入最初思惟

**是諸菩薩正能悟入初思惟故，能得先來所未得忍。**

　　能得先來所未得忍者：謂如勝解行住菩薩下中上忍差別而轉，創初獲得，名先未得。

亥八、由數數作意堅固

**是諸菩薩，由即於此已所得忍，數數作意令堅牢故，能於其修隨順趣入。**

酉三、結

**菩薩由是八種相故，能正修行正思所攝法隨法行。**

申三、於法正修3　酉一、徵起

**云何菩薩於法正修？**

酉二、標列

**當知此修略有四相。一者、奢摩他，二者、毗鉢舍那，三者、修習奢摩他、毗鉢舍那，四者、樂修習奢摩他、毗鉢舍那。**

酉三、隨釋2　戌一、別辨相4　亥一、奢摩他3　天一、徵

**云何奢摩他？**

天二、釋2　地一、辨所緣

**謂諸菩薩，由八種思善依持故，於離言說唯事、唯義所緣境中，繫心令住。離諸戲論、離心擾亂想作意故，於諸所緣而作勝解。**

地二、出體相

**於諸定相，令心內住、安住、等住，廣說乃至一趣、等持。**

天三、結

**是名奢摩他。**

　　於離言說唯事唯義等者：謂於大乘離言法性如實智生，不取少法及少品類而起分別，唯取其事，唯取真如，繫心令住故。

亥二、毗鉢舍那3　天一、徵

**云何毗鉢舍那？**

天二、釋2　地一、辨所緣

**謂諸菩薩，由奢摩他熏修作意，即於如先所思惟法思惟其相。**

地二、出體相

**如理簡擇、最極簡擇、極簡擇法，廣說乃至覺、明、慧行。**

天三、結

**是名毗鉢舍那。**

　　如理簡擇至覺明慧行者：攝異門分說：言簡擇者，總取一切苦法種類為苦聖諦故。最極簡擇者，各別分別取諸苦故，謂生苦、老苦等。極簡擇法者，依此處所簡擇契經等法故。所以者何？依止此故，先修所作。覺者，謂堪能簡擇俱生之慧。明者，謂習所得慧。慧行者，謂能受持、讀誦、問論、勝決擇等增上了別，即於彼義轉增明了勤修習慧。（陵本八十三卷十頁6305）於中復有黠了、通達、審察、聰叡諸差別名，如彼廣釋應知。

亥三、修習奢摩他毗鉢舍那

**云何修習奢摩他、毗鉢舍那？謂諸菩薩，於奢摩他、毗鉢舍那，無間加行、殷重加行，恆常修習，是名修習奢摩他、毗鉢舍那。**

亥四、樂修習奢摩他毗鉢舍那

**云何樂修習奢摩他、毗鉢舍那？謂諸菩薩，即於如是止觀相中，其心無動，於無功用離諸加行任運轉處攝受無亂，是名樂修習奢摩他、毗鉢舍那。**

　　於無功用離諸加行任運轉處等者：圓滿三摩地為所依止，名無功用離諸加行任運轉處。於爾所時，毗鉢舍那清淨鮮白，隨奢摩他調柔攝受，如奢摩他攝受而轉，是名攝受無亂。

戌二、明作業2　亥一、釋2　天一、漸次

**當知此中，是諸菩薩，如如修習奢摩他、毗鉢舍那，如是如是樂住奢摩他、毗鉢舍那；如如樂住奢摩他、毗鉢舍那，如是如是奢摩他、毗鉢舍那清淨。**

天二、究竟

**如如奢摩他清淨，如是如是身安、心安增長廣大；如如毗鉢舍那清淨，如是如是若知**[^22]**、若見增長廣大。齊此名為修所應作，謂於所依中，應除遣麤重；及於一切所知，應修**[^23]**清淨知**[^24]**見。**

　　齊此名為修所應作等者：聲聞地中，說有四種瑜伽所作。謂所依滅、所依轉、遍知所緣、愛樂所緣。（陵本二十八卷十三頁2369）今攝為二，如應當釋。

亥二、結

**如是一切修所作業，菩薩由前四種修相，皆能成辦。**

午五、應正教授3　未一、徵

**云何教授？**

未二、標

**當知教授略有八種。**

　　當知教授略有八種者：如下所說，示現種種所趣入門有五差別，宣說能治斷、常二邊邪執處中之行有二差別，及令除捨諸增上慢，故成八種。

未三、釋4　申一、辨自他2　酉一、施他教授

**謂諸菩薩，或三摩地為依止故，或於長時共彼住故，於彼慈悲欲為教授。**

　　或三摩地至欲為教授者：此顯施他無倒教授。如由神境神變，能現種種神通境界，令他於己生極尊重；由彼於己生尊重故，於屬耳聽瑜伽作意，極生恭敬。是即三摩地為所依止而為教授。或復以無染心先與依止，以憐愍心現作饒益，於時時間，以其隨順八種教授而教授之，是即長時與彼共住而為教授。

酉二、從他教授

**或由其餘諸菩薩眾，或由如來，為作教授。**

　　或由其餘諸菩薩眾等者：此顯從他得正教授應知。

申二、辨先因4　酉一、尋思心

**於教授時，先當審諦尋思其心，如實了知。**

　　先當審諦尋思其心等者：謂由記說神變，當尋求他心行差別故。

酉二、尋思根

**尋思如實了知心已，尋思其根，如實了知。**

　　尋思其根如實了知者：謂於有情軟中上根部分差別如實了知，如應如宜為說正法故。

酉三、尋思意樂

**尋思如實了知根已，尋思意樂，如實了知。**

　　尋思意樂如實了知者：謂於有情軟中上品淨與不淨勝解差別如實了知，起淨勝解令漸增長，不淨勝解令漸捨離故。

酉四、尋思隨眠

**尋思如實知意樂已，尋思隨眠，如實了知。**

　　尋思隨眠如實了知者：謂於有情劣中妙界部分差別如實了知故。

申三、辨種類2　酉一、標舉3　戌一、示趣入門

**尋思如實知隨眠已，如其所應，隨其所宜，示現種種所趣入門，令其趣入。謂或修不淨，或復修慈，或修種種緣性緣起，或修界差別，或修阿那波那念。令趣入已**[^25]**，**

戌二、說處中行

**如其所應，隨其所宜，示現種種所趣入門。**

　　謂或修不淨等者：聲聞地說：淨行所緣，謂不淨、慈愍、緣性緣起、界差別、阿那波那念等所緣差別。（陵本二十六卷十九頁2228）如彼廣釋應知。

**為說能治常邊邪執處中之行，為說能治斷邊邪執處中之行。**

戌三、除增上慢

**令其除捨未作謂作、未得謂得、未觸謂觸、未證謂證諸增上慢。**

　　為說能治常邊邪執等者：此中常邊邪執，謂於前後際所有無明。斷邊邪執，謂於後際所有無明。諸增上慢，謂於中際所有無明。如是差別應知。

酉二、明攝5　戌一、標

**如是菩薩八種教授，當知略說三處所攝。**

戌二、徵

**云何三處？**

戌三、列

**一、未住心者為令住故，令於所緣無倒係念；**

　　令於所緣無倒係念者：如聲聞地說：於緣無倒安住其心，謂若苾芻勤修觀行，是瑜伽師，於所緣境安住其心，隨應解了所知境界，如實無倒能遍了知故。（陵本二十六卷十八頁2223）

**二、心已住者為令獲得自義利故，為其宣說正方便道；三、於自所作未究竟者，令捨中間所有留難。**

戌四、釋3　亥一、為令心住

**若知彼心、根、意樂、隨眠已，如其所應，隨其所宜，示現種種所趣入門，令其趣入。當知是名未住心者為令住故，令於所緣無倒係念。**

亥二、令得方便

**若為宣說能治斷、常二邊邪執處中之行。當知是名心已住者為令獲得自義利故，為其宣說正方便道。**

亥三、令捨留難

**若令除捨未作謂作，廣說乃至未證謂證諸**[^26]**增上慢。當知是名於自所作未究竟者，令捨中間所有留難。**

戌五、結

**如是三處，當知能攝八種教授。**

申四、顯勝利2　酉一、標

**如是菩薩，或由從他得正教授，或由施他無倒教授，能令所餘八力種性漸得清淨、漸得增長。**

酉二、列

**謂靜慮、解脫、等持、等至智力種性，諸根勝劣智力種性，種種勝解智力種性，種種界智力種性，遍趣行智力種性，宿住隨念智力種性，死生智力種性，漏盡智力種性。**

　　能令所餘八力種性等者：此中八力，一一差別，皆如建立品釋。（陵本四十九卷十八頁3958）於十力種性中，初二種性漸得清淨、增長，如前已說。今此後八望初二種，故名所餘。

午六、應正教誡2　未一、徵

**云何教誡？**

未二、釋2　申一、標列相2　酉一、標

**當知教誡略有五種。**

酉二、列5　戌一、遮止

**一者、遮止有罪現行。**

戌二、開許

**二者、開許無罪現行。**

戌三、諫誨

**三者、若有於所遮止、開許法中暫行犯者，如法諫誨**[^27]**。**

　　於所遮止開許法中等者：若佛世尊，於彼諸法制身語意令不造作，名所遮止。於此諸法開身語意令其造作，名所開許。於此二法，由失念故而不隨轉，名暫行犯。

戌四、呵擯

**四者、若有於彼法中數數輕慢而毀犯者，以無染濁、無有變異、親善意樂如法呵擯，**

　　以無染濁無有變異等者：不於或違、或順起染汙心，或擯不擯，名無染濁。恆常現前與作饒益，先後無異，是名無有變異。以饒益心，不以衰損，以善友意，不以憎嫉，是名親善意樂。

**與作憶念。**

　　與作憶念者：謂令憶念先所犯罪，或法、或義。聲聞地中別釋其相應知。（陵本二十五卷三頁2080）

戌五、慶慰

**五者、若有於所遮止、開許法中能正行者，慈愛稱歎真實功德，令其歡喜。**

申二、結略義

**當知是名略說菩薩五種教誡。所謂遮止、開許、諫誨**[^28]**、呵擯、慶慰。**

午七、應住方便所攝身語意業3　未一、徵

**云何菩薩方便所攝身語意業？**

未二、釋2　申一、標四攝事2　酉一、釋名方便2　戌一、出體

**當知略說菩薩所有四種攝事，是名方便。**

戌二、引教

**如世尊言：菩薩成就四種攝事所攝方便，方名菩薩。**

　　菩薩所有四種攝事者：謂布施、愛語、利行、同事，是名四種攝事。如下施品及攝事品廣釋應知。

酉二、成唯四種2　戌一、徵

**復何因緣，唯四攝事說名方便？**

戌二、成

**謂諸菩薩，略由如是攝事所攝四種方便，於諸有情普能攝受、調伏、成熟。除此無有若過若增。**

　　普能攝受調伏成熟者：攝受有二，謂財攝受、法攝受。財攝受者，謂於一切飲食等物有匱乏者，施與一切飲食等物；或於隨順飲食等物有匱乏者，施與隨順飲食等物。法攝受者，謂或宣說正法，施諸有情；或開顯正義，施諸有情。如成熟品說。（陵本三十七卷二十二頁3083）言調伏者，謂以調伏法調伏有情。訶責、治罰、驅擯，名調伏法應知。言成熟者，謂或善根成熟，或智慧成熟。亦如成熟品說。（陵本三十七卷二十頁3077）

申二、廣四方便3　酉一、徵

**何等名為四種方便？**

酉二、列

**一、隨攝方便，二、能攝方便，三、令入方便，四、隨轉方便。**

酉三、釋4　戌一、隨攝方便

**若諸菩薩先行布施，當知是名隨攝方便。何以故？先以種種財物布施饒益有情，為欲令彼聽受所說，奉教行故。**

戌二、能攝方便

**若諸菩薩次行愛語，於彼彼處有愚癡者，為欲除彼所有愚癡令無餘故，令其攝受瞻察正理。如是愛語，當知名為能攝方便。**

　　次行愛語等者：愛語有三，謂慰喻語、慶悅語、勝益語。今於此中，唯取勝益語，名為愛語，順正法教而為饒益故。謂於諸法中多疑惑者，為令當來離疑惑故，為說正法論議決擇。如攝事品說。（陵本四十三卷十一頁3507）此說彼彼處，謂即諸法；此說愚癡，謂即疑惑；名別義同。

戌三、令入方便

**若諸菩薩知彼有情攝受瞻察正道理已，次行利行，拔彼有情出不善處，於其善處勸導、調伏、安處、建立。如是利行，當知名為令入方便。**

　　次行利行等者：此說菩薩一切門利行。謂若有情不信、犯戒、惡慧、慳吝，名不善處。信、戒、慧、捨，是名善處。如攝事品說：不信有情，於信圓滿殷勤勸導，乃至建立；犯戒有情，於戒圓滿殷勤勸導，乃至建立；惡慧有情，於慧圓滿殷勤勸導，乃至建立；慳吝有情，於捨圓滿殷勤勸導，乃至建立。（陵本四十三卷十五頁3525）

戌四、隨轉方便

**若諸菩薩如是方便令諸有情得趣入已，最後與其於正事業同共修行，令彼隨轉。由是因緣，令所化者不作是說：汝自無有圓滿淨信、圓滿尸羅、圓滿惠捨、圓滿智慧，何賴於善勸導於他，諫誨**[^29]**、呵擯、與作憶念。是故菩薩所行第四同事攝事，當知是名隨轉方便。**

　　於正事業同共修行者：正所應作法隨法行及諸善根，名正事業應知。

未三、結

**如是菩薩四種方便，若總**[^30]**若別所攝身業、語業、意業，是名方便所攝三業。於諸有情能正攝受、調伏、成熟。**

　　若總若別所攝等者：若四所攝，是名為總。若隨一攝，是名為別。

**瑜伽師地論科句披尋記卷第三十八**

[^1]: 「知」，磧砂作「智」。

[^2]: 「力」，大正作「方」。

[^3]: 「力能」，披尋記原作「利能」。

[^4]: 「勝」，大正作「緣」。

[^5]: 「由」，磧砂、大正、陵本作「有」。

[^6]: 披尋記原無此出處。

[^7]: 大正無「正」字。

[^8]: 「伸」，大正作「申」。

[^9]: 「今」，磧砂、陵本作「令」。

[^10]: 「攝」，大正作「所」。

[^11]: 「趣」，大正作「越」。

[^12]: 編按：韓清淨手稿中於此有一「義」字。

[^13]: 「熟果」，大正作「果熟」。

[^14]: 「淳」，磧砂作「深」。

[^15]: 「己」，陵本作「已」。

[^16]: 「二十一頁」，披尋記原作「二十二頁」。

[^17]: 「決定勝」，披尋記原作「決定生」。卷八十二原文為「決定勝」。

[^18]: 「己」，陵本作「已」。

[^19]: 「有」，磧砂作「行」。

[^20]: 「默」，大正作「黑」。

[^21]: 「默」，大正作「黑」。

[^22]: 「知」，大正作「智」。

[^23]: 磧砂無「修」字。

[^24]: 「知」，大正作「智」。

[^25]: 「令趣入已」，磧砂、大正、陵本原置於「為說能治常邊邪執」之前。

[^26]: 「諸」，磧砂作「謂」。

[^27]: 「誨」，磧砂作「悔」。

[^28]: 「誨」，磧砂作「悔」。

[^29]: 「誨」，磧砂作「悔」。

[^30]: 「總」，磧砂作「攝」。
