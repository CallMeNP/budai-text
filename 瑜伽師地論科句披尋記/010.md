# 瑜伽師地論科句披尋記卷第十

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中有尋有伺等三地之七**

戌八、愛差別3　亥一、欲愛

**欲愛云何？謂欲界諸行為緣所生，於欲界行染汙希求，由此能生欲界苦果。**

亥二、色愛

**色愛云何？謂色界諸行為緣所生，於色界行染汙希求，由此能生色界苦果。**

亥三、無色愛

**無色愛云何？謂無色界諸**[^1]**行為緣所生，於無色界行染汙希求，由此能生無色界苦果。**

　　欲愛色愛無色愛者：此中三愛，各有三相。一者、因相，二者、自相，三者、果相。言因相者，謂愛由緣境界受生，故說三界諸行為緣。言自相者，希求相是愛相，謂能發起諸取業故；或有是愛而非染汙，謂希求勝解脫，及依善愛而捨餘愛。為簡彼故，說於三界諸行染汙希求。言果相者，若彼彼處諸愛未斷，即彼彼處功能現前，能生後有，故說能生三界苦果。三愛差別，如文可知。

戌九、取差別2　亥一、辨相4　天一、欲取

**欲取云何？謂於諸欲所有欲貪。**

天二、見取

**見取云何？謂除薩迦耶見，於所餘見所有欲貪。**

天三、戒禁取

**戒禁取云何？謂於邪願所起戒禁所有欲貪。**

天四、我語取

**我語取云何？謂於薩迦耶見所有欲貪。**

　　欲取見取戒禁取我語取者：當知此中，若所取、若能取、若所為取，如是一切總說為取。問：何所取？答：欲、見、戒禁、我語是所取。問：何能取？答：四種欲貪是能取。問：何所為取？答：為得諸欲及為受用，故起初取。由貪利養及以恭敬增上力故，或為詰責他所立論，或為免脫他所徵難，起第二取。奢摩他支為所依止為所建立，為欲往趣世間離欲乃至非想非非想處三摩鉢底，起第三取。為欲隨說分別所計作業受果所有士夫，及為隨說流轉還滅士夫之相，起我語取。如下攝事分說。（陵本八十九卷十頁6750）今於此中略說所取、能取，如文可知。無所為取，然義定有，故應準釋。分別俱貪，名為欲貪，唯煩惱欲名為欲故。由是欲貪通三界有。

亥二、料簡

**初唯能生欲界苦果，餘三通生三界苦果。**

　　初唯能生欲界苦果等者：初一欲取唯欲界有，故說唯生欲界苦果。所餘三取通三界有，故說通生三界苦果。

戌十、有差別2　亥一、別辨相3　天一、欲有2　地一、徵

**欲有云何？**

地二、釋2　玄一、辨類

**謂欲界本**[^2]**有、業有、死有、中有、生有，及那落迦、傍生、餓鬼、人、天有，總說名欲有。**

玄二、出體

**此復由先所作諸行煩惱攝受之所熏發。**

　　欲有云何等者：除生剎那，死前餘位所有諸蘊，是名本有。業能引有，名為業有。死剎那位所有諸蘊，名為死有。死有、生有中間生故，名為中有。初生剎那，名為生有。業所引果有五趣別，由是建立那落迦有乃至天有。如是一切，若欲界繫，總名欲有。又復那落迦等五有，由先所作福非福行，及與愛、取煩惱攝受差別熏發方能現前，業果異熟理應爾故。

天二、色有

**色有云何？謂除那落迦、傍生、餓鬼、人有，所餘是色有應知。**

　　色有云何等者：若色界繫本有、業有、死有、中有、生有、天有，總名色有應知。以色界非那落迦等生所依處，是故除之。

天三、無色有

**無色有云何？謂復除中有，所餘是無色有應知。**

　　無色有云何等者：無色界繫本有、業有、死有、生有、天有，名無色有。以無色界無中有生，故復除之。

亥二、明建立2　天一、問

**問：依何義故建立七有，所謂那落迦、傍生、餓鬼、人、天有，業有，中有？**

天二、答2　地一、略標

**答：依三種所作故。**

地二、配釋

**一、能引有，謂一；二、趣有有，謂一；三、受用果有，謂五。**

　　依三種所作等者：業能引有，是名業有所作。中有趣有，是名中有所作。那落迦等為受用果，是名那落迦等五有所作。依此三種所作差別，建立那落迦等七有應知。

戌十一、生差別2　亥一、別辨相10　天一、生

**生云何？謂於胎、卵二生，初託生時。**

天二、等生

**等生云何？謂即於彼身分圓滿，仍未出時。**

天三、趣

**趣云何？謂從彼出。**

天四、起

**起云何？謂出已增長。**

天五、出現

**出現云何？謂於濕、化二生，身分頓起。**

　　生等生趣起者：若諸有情託母胎生，或託卵生，彼初託位名之為生。諸根依處圓滿成就，若未從彼胎、卵出時，是名等生，由遍滿義是等義故。若從彼出，是名為趣，剖胎破\[穀-禾+卵\]正趣生故。出已增長，是名為起；謂從嬰孩、童子等位，乃至往趣衰老等位，皆此攝故。

天六、蘊得

**蘊得云何？謂即於彼諸生位中五取蘊轉。**

天七、界得

**界得云何？謂即彼諸蘊因緣所攝性。**

天八、處得

**處得云何？謂即彼諸蘊餘緣所攝性。**

天九、諸蘊生起

**諸蘊生起云何？謂即彼諸蘊日日飲食之所資長。**

天十、命根出現

**命根出現云何？謂即彼諸蘊餘壽力故，得相續住。**

　　蘊得界得處得者：得有三種，一、種子成就，二、自在成就，三、現行成就。如下決擇分釋。（陵本五十二卷九頁4174）今約現行成就，說名蘊得；種子成就，說名界得；自在成就，說名處得。其義應知。

亥二、結略義

**此生支略義者，謂若生自性、若生處位、若所生、若因緣所攝、若任持所引、若俱生依持，是名略義。**

　　此生支略義等者：生自性攝生及出現；生處位攝等生、趣、起；所生，謂蘊得；若因緣所攝，謂界得、處得；任持所引，謂諸蘊生起；俱生依持，謂命根出現；是名生支略義差別。

戌十二、老死差別2　亥一、老差別2　天一、別辨相17　地一、衰

**衰云何？謂依止劣故，令彼掉動。**

地二、老

**老云何？謂髮色衰變。**

地三、襵

**襵**[^3]**云何？謂皮膚緩皺。**

地四、熟

**熟云何？謂火力衰減，無復勢力受用欲塵。**

地五、氣力損壞

**氣力損壞云何？謂性多疾病故，無有勢力能作事業。**

地六、黑黶間身

**黑黶間身云何？謂黯黑出現，損其容色。**

地七、身脊傴曲喘息奔急

**身脊傴曲、喘息奔急云何？謂行步威儀身形所顯，由此發起極重喘嗽。**

　　謂行步威儀身形所顯者：身脊傴曲，此由身形所顯。喘息奔急，此由行步威儀所顯。

地八、形貌僂前

**形貌僂前云何？謂坐威儀位，身首低曲。**

地九、憑據杖策

**憑據杖策云何？謂住威儀位，依杖力而住。**

地十、昏昧

**昏昧云何？謂臥威儀位，數重睡眠。**

地十一、羸劣

**羸劣云何？謂即於此位，無力速覺。**

地十二、損減

**損減云何？謂念慧衰退。**

地十三、衰退

**衰退云何？謂念慧劣故，至於善法不能現行。**

　　衰退云何等者：由念慧劣，是故名衰。由信等善法不能現行於前，是故名退。

地十四、諸根耄熟

**諸根耄熟云何？謂身體尫羸。**

地十五、功用破壞

**功用破壞云何？謂彼於境不復明利。**

地十六、諸行朽故

**諸行朽故云何？謂彼於後將欲終時。**

地十七、其形腐敗

**其形腐敗云何？謂壽量將盡，身形臨壞，於諸事業無復功能。**

天二、結略義

**此老略義者，謂依止變壞、鬚**[^4]**髮變壞、充悅變壞、火力變壞、無病變壞、色相變壞、威儀變壞、無色諸根變壞、有色諸根變壞、時分已過、壽量將盡，略義應知。**

　　此老略義等者：老支差別，前文別釋有十七句，今結略義總有十一。依止變壞等，別配差別中初六句；威儀變壞攝差別中次五句；無色諸根變壞攝差別中第十二、十三兩句；有色諸根變壞攝差別中第十四、十五兩句；時分已過、壽量將盡別配差別中第十六、十七兩句應知。

亥二、死差別2　天一、約補特伽羅相辨2　地一、彼彼有情

**彼彼有情云何？謂那落迦等有情。**

地二、種類

**種類云何？謂即彼一切。**

　　謂即彼一切者：彼謂那落迦等彼彼有情，於中復有眾多差別，是名一切。

天二、約法相辨2　地一、別辨相9　玄一、終

**終云何？謂諸有情離解支節而死。**

玄二、盡

**盡云何？謂諸有情由解支節而死。**

　　離解支節及解支節而死者：天、那落迦，離解支節而死。所餘生處，解支節死。如前意地已說。（陵本一卷一十五頁77）

玄三、壞

**壞云何？謂識離身。**

　　謂識離身者：識捨所依，名識離身。或從上捨，或從下捨，如是最後乃至心處。如前意地已說。（陵本一卷十六頁79）

玄四、沒

**沒云何？謂諸色根滅。**

　　謂諸色根滅者：五有色根最後滅已，不更相續故。

玄五、捨壽

**捨壽云何？謂氣將盡位。**

玄六、捨煖

**捨煖云何？謂不動位。**

　　謂不動位者：由捨煖已，身僵仆故，不能運轉，得不動名。

玄七、棄捨諸蘊命根謝滅

**棄捨諸蘊命根謝滅云何？謂時死。**

玄八、死

**死云何？謂遇橫緣，非時而死。**

　　謂時死非時死者：隨感壽量滿盡故死，此名時死。若由福盡，或不避不平等故死，名非時死。如前意地已說。（陵本一卷十三頁65）

玄九、時蘊盡2　黃一、徵

**時蘊**[^5]**盡云何？**

黃二、釋2　宇一、第一義

**謂初死未久位。**

宇二、第二義

**又死魔業名時蘊**[^6]**盡。**

　　時蘊盡等者：一期五蘊夭喪殞歿，不相續住，名時蘊盡。當知此是死魔所作，由五取蘊現在生已，便有夭喪殞歿隨逐故，是故死魔業亦名時蘊盡。

地二、結略義

**此死略義者，謂若死、若死法、若死差別、若死後位，是名略義。**

　　此死略義等者：於中若死攝初二句，若死法攝次二句，若死差別攝次六句，若死後位結後一句應知。

申三、結

**如是名為緣起差別應知。**

未五、緣起次第難2　申一、別辨3　酉一、順次第說2　戌一、問難

**問：何因緣故，無明等諸有支作如是次第說？**

戌二、答釋3　亥一、第一差別2　天一、釋10　地一、無明緣行

**答：諸愚癡者要先愚於所應知事，次即於彼發起邪行。**

　　諸愚癡者至發起邪行者：謂現法中，名色為緣六處生起，是名所應知事。不斷不知，故名為愚。由是六處名為無明引因依處。如下決擇分說。（陵本五十六卷十六頁4545）福與非福及不動行皆名邪行，能引苦故，非解脫故。

地二、行緣識

**由邪行故，令心顛倒。**

地三、識緣名色

**心顛倒故，結生相續。**

地四、名色緣六處

**生相續故，諸根圓滿。**

地五、六處緣觸觸緣受

**根圓滿故，二受用境。**

地六、受緣愛

**受用境故，若耽著，若希求。**

地七、愛緣取

**由希求故，於方覓時煩惱滋長。**

地八、取緣有

**煩惱滋長故，發起後有愛非愛業。**

　　發起後有愛非愛業者：謂令先所引發愛非愛業，從此命終漸生起故。

地九、有緣生

**由所起業滋長力故，於五趣生死中苦果生。**

地十、生緣老死2　玄一、標說

**苦果生已，有老死等苦。**

玄二、釋苦

**謂內身變異所引老死苦，及境界變異所引憂歎苦熱惱之苦。**

天二、結

**是故世尊如是次第說十二支。**

　　境界變異所引憂歎苦熱惱者：此所引苦，餘處說名愁、歎、苦、憂、惱。由可愛事無常轉變，悲傷心慼，故名為愁。由彼發言咨嗟歔欷，故名為歎。因此拊膺，故名為苦。內懷冤結，故名為憂。因茲迷亂，故名為惱。復有餘釋，如下攝事分說。（陵本八十八卷三頁6644）今此所說，次第少異，然義無別，故應準釋。

亥二、第二差別4　天一、標

**復有次第差別，謂依二種緣建立緣起次第。**

天二、列

**一、內身緣，二、受用境界緣。**

天三、攝

**內身緣，前六支所攝；受用境界緣，後六支所攝。**

天四、釋2　地一、由內身緣2　玄一、能引支攝

**先於內身起我執等愚，由此不了諸業所引苦果異熟故，發起諸業。既發起已，即隨彼業多起尋思。**

　　即隨彼業多起尋思者：謂隨彼彼諸所作業，由不如理作意所引，妄起分別尋思行故，如十六異論諸差別是。

玄二、所引支攝3　黃一、標

**由業與識為助伴故，能感當來三種苦果。**

黃二、列

**謂根初起所攝苦果、根圓滿所攝苦果、受用境界所攝苦果。**

黃三、釋

**即名色為先，觸為最後。**

地二、由受用境界緣2　玄一、能生支攝

**又於現法中，依觸緣受，發起於愛。由受用境界緣廣起追求，或由事業門，或由利養門，或由戒禁門，或由解脫門，發起欲求、內身求、邪解脫求。如是求時，令先所起煩惱及業所引五趣生死果生。**

玄二、所生支攝

**既得生已，老死隨逐。**

　　或由事業門等者：如前已說四所為取，今此四門如次別配，其義可知。由前二門發起欲求；由戒禁門發起有求，即內身求；由解脫門發起邪解脫求。欲等三求，如前有尋有伺地說。（陵本五卷七頁342）此中道理，隨應當釋。

亥三、第三差別2　天一、標列

**復有次第差別，謂由三種有情聚。一、樂出世清淨，二、樂世間清淨，三、樂著境界。**

天二、隨釋3　地一、由初有情聚

**由初聚故，滅諸緣起，增白淨品。**

地二、由第二有情聚2　玄一、初三支攝

**由第二有情聚故，不如實知諸諦道理。若住正念，或作福業，或作有漏修所引不動業；若不住正念，便發非福業。或起追悔所引，或不追悔歡喜所引心相續住。**

　　或起追悔所引等者：此說二種心相續住。謂發非福業者，便起追悔所引心相續住，由非福業惡作罪聚攝故。若作福業、或不動業，便起不追悔歡喜所引心相續住。聲聞地說：先於尸羅善清淨故，便無憂悔；無憂悔故，歡喜安樂；由有樂故，心得正定。（陵本二十八卷二頁2327）此中道理，應如是知。

玄二、次三支攝

**彼又如前，於下中上生處，次第能感當來三種苦果，謂名色為先，觸為最後。**

　　彼又如前於下中上生處等者：此中彼言，謂第二有情聚。或求欲生，或求樂生，各有三種生處差別，謂下中上。有尋有伺地中已說其相。（陵本五卷六頁339）於彼彼處，依內身緣能感當來三種苦果。謂根初起所攝苦果、根圓滿所攝苦果、受用境界所攝苦果。此三差別，前文已說，故指如前。

地三、由第三有情聚

**由第三有情聚故，依現受用境所生受，於現法中如前次第起後六支，謂受**[^7]**為先，老死為後。**

酉二、逆次第說2　戌一、問難

**問：何因緣故，逆次第中老死為先說諸緣起？**

戌二、答釋

**答：依止宣說諦道理故，以生及老死能顯苦諦。**

　　逆次第中至能顯苦諦者：此中道理，如下攝事分中緣起擇說應知。謂始從老死，次第逆觀苦、集二諦緣起道理故。（陵本九十三卷六頁7004）

酉三、舉異經說2　戌一、引經難

**如世尊言：新名色滅為上首法。問：何故不言諸無明滅為上首耶？**

　　新名色滅為上首法等者：此舉經問。由前已說，無明滅故，行滅；次第乃至異熟生觸滅故，異熟生受滅。又說，於現法中，無明觸所生受滅故，愛滅，乃至取等惱最為後諸行永滅。（陵本九卷十五頁695）若如是者，何故世尊於餘經中作如是說：新名色滅為上首法？此中問意，如是應知。

戌二、依義答2　亥一、標施設

**答：依心解脫者而施設故。**

亥二、釋所由2　天一、名色不生

**由彼於現法中種子苦及當來苦果不生而滅，故說名色為先，受為最後，得究竟滅。**

天二、愛隨眠滅

**又於現法中受諸受時，愛及隨眠永拔不起說名為滅。由彼滅故，以彼為先餘支亦滅。**

　　依心解脫至餘支亦滅者：此中初句總標經意。謂心解脫諸阿羅漢，於現法中無明及愛永斷無餘，依彼施設新名色滅為上首法，故不更言諸無明滅。餘文隨釋。謂彼心解脫者，於現法中無名色等新種熏習，當來苦果永不更生，由是說言新名色滅。又於現法貪愛永滅，唯餘清淨識緣名色、名色緣識，亦依此說新名色滅。由是後後諸支皆得永滅，依此說彼為上首法。

申二、總結

**如是等類，宣說緣起次第應知。**

未六、緣起釋詞2　申一、問

**問：何故緣起說為緣起？**

申二、答5　酉一、依字釋名

**答：由煩惱繫縛，往諸趣中數數生起故，名為**[^8]**緣起。此依字釋名。**

　　由煩惱繫縛等者：此中煩惱繫縛，釋名為緣。往諸趣中數數生起，釋名為起。如是總說十二有支應知。

酉二、依剎那義釋

**復次，依託眾緣，速謝滅已，續和合生，故名緣起。此依剎那義釋。**

　　依託眾緣等者：緣有四種，所謂因緣、等無間緣、所緣緣，并增上緣。諸支生時，色無色行更互為緣，或多或少，義如下說，是名依託眾緣，此釋緣義。生已即滅，滅已續生，此釋起義。當知此義唯依諸緣生法剎那無常為論，非說諸支次第為緣。

酉三、依有作用義釋3　戌一、標義

**復次，眾緣過去而不捨離，依自相續而得生起，故名緣起。**

戌二、引證

**如說：此有故彼有，此生故彼生，非餘。**

戌三、結名

**依此義故，釋名應知。**

　　眾緣過去而不捨離等者：諸緣生法依託眾緣生現行已，因已受盡，自性已滅。然彼無間熏習相續有種子生，雖經久劫，猶能令彼愛非愛果異熟當熟，是即因性名為緣起。緣起經說：此有故彼有，此生故彼生。當知謂此無明隨眠不斷有故，彼無明纏有；此無明纏生故，彼諸行轉。如是諸行種子不斷故，諸行得生；諸行生故，得有識轉。如是所餘諸緣起支流轉道理，如其所應，當知亦爾。因名緣起，果名緣生，即此差別。如下決擇分說。（陵本五十六卷十五頁4543）

酉四、依數壞數滅義釋

**復次，數數謝滅，復相續起，故名緣起。此依數壞數滅義釋。**

　　數數謝滅等者：此說苦果死生相續應知。

酉五、依等覺義釋2　戌一、標義

**復次，於過去世覺緣性已，等相續起，故名緣起。**

戌二、引證

**如世尊言：我已覺悟，正起宣說，即由此名展轉傳說，故名緣起。**

　　於過去世覺緣性已等者：緣起聖道經說：曾見老死，見老死集，見老死滅，見於老死趣滅行跡；如是曾見生、有、取、愛、受、觸、六處、名色、識、行，曾見行集，曾見行滅，曾見於行趣滅行跡。我於此法自然通達，現等覺已，乃至廣說是諸苾芻若於此中能修正行，成能證者，便能證得正理法善。此中諸義，準彼應釋。

未七、緣起緣性2　申一、辨緣性2　酉一、舉無明望行2　戌一、問

**問：無明望行為幾種緣？**

戌二、答2　亥一、辨二種

**答：望諸色行為增上緣，望無色行為三緣。**

亥二、釋三緣

**謂等無間緣、所緣緣、增上緣。**

　　望諸色行為增上緣等者：此中色行，謂身語業；又無色行，謂即意業應知。

酉二、例餘支相望2　戌一、標例

**如是餘支為緣多少，應如此知**[^9]**。**

戌二、別辨2　亥一、約有色支辨

**謂有色支望有色支，為一增上緣；望無色支為二緣，謂所緣緣及增上緣。**

亥二、約無色支辨

**若無色支望有色支，唯為一緣；望無色支為三緣，謂等無間緣、所緣緣、增上緣。**

　　如是餘支為緣多少等者：謂後後支諸緣生法，漸次相稱因果體性相續而生，是此緣性。所說緣義如前。無明望行，由色無色有差別故，說與為緣或多或少；如是後後諸支，前望於後，或為多緣、或為少緣，隨應當知。總略而言：若前為有色支，與後有色支或無色支為緣；及前為無色支，與後有色支或無色支為緣；隨應差別，如文可悉。然非一一支中，前望於後，定有如是差別。或為有色、或為無色，或全、或分，隨其所應盡當知。

申二、釋妨難2　酉一、不說因緣難2　戌一、問

**問：何故諸支相望無因緣耶？**

戌二、答

**答：因緣者，自體種子緣所顯故。**

酉二、說依因果難2　戌一、問

**問：若諸支相望無因緣者，何故說言：依因果體性建立緣起耶？**

戌二、答2　亥一、總明攝

**答：依增上緣所攝引發因、牽引因、生起因故，說名為因。**

　　依增上緣所攝引發因等者：緣起初勝法門經說：唯依一增上緣，說無明緣行，次第乃至生緣老死。此增上緣復有二種，一、遠，二、近。當知遠增上緣，即此所說牽引因；近增上緣，即此所說生起因；前能引後，展轉增勝，即此所說引發因。是故經說唯依一增上緣。此中三因，如前有尋有伺地釋。（陵本五卷十頁358）

亥二、別配屬3　天一、引因攝

**問：幾支是引因所攝？答：從無明乃至受。**

天二、生因攝

**問：幾支是生因所攝？答：從愛乃至有。**

天三、二果攝

**問：幾支是生、引二因果所攝耶？答：於現法後法中，識等乃至受，於生、老死位所攝諸支。**

　　於現法後法中識等乃至受等者：此中識言，謂隨業識，由此故說於現法中。此識為後有名色、六處、觸、受種子之所隨逐，由此故說於後法中。如是一切，當知皆是引因果攝。生、老死位識乃至受，名彼所攝諸支，當知此是生因果攝。

未八、緣起分別緣9　申一、十二支次第分別2　酉一、辨為緣11　戌一、無明緣行2　亥一、望與無明為緣2　天一、約不如理作意辨2　地一、問

**問：若說無明以不如理作意為因，何因緣故於緣起教中不先說耶？**

地二、答4　玄一、標

**答：彼唯是不斷因故，非雜染因故。**

　　彼唯是不斷因故等者：謂不如理作意唯能障彼無明對治，是故名彼是不斷因。然由不能染汙無明，是故名彼非雜染因。

玄二、徵

**所以者何？**

玄三、釋2　黃一、由非染汙

**非不愚者起此作意。依雜染因說緣起教，無明自性是染汙，不如理作意自性非染汙，故彼不能染汙無明，然由無明力所染汙。**

　　非不愚者起此作意者：謂不如理作意亦以無明為因而生。若諸聖者無明斷已，此不如理作意亦無。由此釋前彼唯是不斷因，謂唯無明未斷時，說以不如理作意為因故。

黃二、由非業因

**又生雜染業煩惱力之所熏發，業之初因謂初緣起。**

玄四、結

**是故不說不如理作意。**

　　又生雜染至謂初緣起者：此說無明能為煩惱、業、生三種雜染根本因緣。如緣起初勝法門經說：無明普於一切煩惱雜染、諸業雜染、諸生雜染能作因緣根本依處。是故無明由殊勝故，建立初支。

天二、約自體辨2　地一、問

**問：何故不說自體為自體緣耶？**

地二、答

**答：由彼自體若不得餘緣，於自體雜染不能增長，亦不損減，是故不說。**

　　何故不說自體為自體緣等者：此中問答，且約無明為論，當知非不遍通一切，無明為初，是故舉說。

亥二、望與行為緣3　天一、約二愚辨2　地一、問

**問：何因緣故，福行、不動行由正揀**[^10]**擇功力而起，仍說用無明為緣耶？**

地二、答

**答：由不了達世俗苦因為緣，起非福行；由不了達勝義苦因為緣，生福及不動行；是故亦說彼以無明為緣。**

　　由不了達世俗苦因為緣等者：苦苦、壞苦，名世俗苦；行麤重苦，名勝義苦。世俗苦因，即苦樂受；勝義苦因，即不苦不樂受。如諸愚夫於樂受中多生染著，及於苦受多生瞋心，由是因緣起非福行。又於不苦不樂受中心生顛倒，見勝功德，或見出離，故造福行及不動行。造斯行時，雖依教法或依誨法，發起思擇及修習心；然不如理作意思惟，於見功德或見出離，癡所覆藏；是故亦說彼以無明為緣。

天二、約三業辨2　地一、問

**問：如經中說：諸業以貪瞋癡為緣。何故此中唯說癡為緣耶？**

地二、答

**答：此中通說福、非福、不動業緣，貪瞋癡緣唯生非福業故。**

　　此中通說福非福不動業緣者：無明為緣遍一切業，已如前說。今顯福、不動業，彼以無貪、無瞋為其因緣，非貪、瞋起。貪、瞋不遍，是故不說；唯無明遍，故偏說之。

天三、約遍行辨2　地一、問

**問：身業、語業思所發起，是則行亦緣行；何故但說無明緣行？**

地二、答

**答：依發起一切行緣而說故，及依生善、染汙思緣而說故。**

　　依發起一切行緣而說故等者：身語意行，名一切行，無明遍發，是故說之。思發身語，唯二非遍，是故不說。又無明為緣，能生善、染汙思，業用殊勝，是故說之。思發身語，或時無記，業用非勝，是故不說。

戌二、行緣識2　亥一、問

**問：識亦以名色為緣，何故此中但說行為緣耶？**

亥二、答

**答：行為識雜染緣，能引、能生後有果故。非如名色，但為所依、所緣，生起緣故。**

　　行為識雜染緣等者：謂異熟識為一切諸業雜染之所熏習，由此方便，攝受後有新生種子，於當生中所起後有所攝名色、六處、觸、受次第而生，此名色等即後有果。

戌三、識緣名色2　亥一、約大種及觸辨2　天一、問

**問：名色亦由大種所造及由觸生，何故但說識為緣耶？**

天二、答

**答：識能為彼新生因故。彼既生已，或正生時，大種及觸唯能與彼為建立因。**

　　識能為彼新生因故等者：此中生因，謂為前導。又建立因，謂同安危。如前意地說。（陵本三卷一頁183）初受生時，識最為先，依此建立新異熟識。由是名色次第而生，是故說識與彼名色為新生因。識為前導，名色方生，故名色生已，或正生時，大種身根和合而有，安危共同，是故說言大種及觸唯與名色為建立因。

亥二、約六界入胎辨2　天一、問

**問：如經中說：六界為緣得入母胎。何故此中唯說識界？**

天二、答3　地一、由定俱

**答：若有識界，決定於母胎中精血、大種、腹穴**[^11]**無闕故。**

地二、由最勝

**又識界勝故。**

　　若有識界等者：界有六種，謂地、水、火、風、空、識。聲聞地說：云何識界？謂眼、耳、鼻、舌、身、意識，又心、意、識三種差別，是名識界。（陵本二十七卷三頁2253）於母胎中，精血、大種，意顯地水火風四界；又彼腹穴，意顯空界。入母胎時，若有識界，餘定無闕，是故此中唯說識界。

地三、由遍行

**又依一切生、一切有生時而說故。**

　　又依一切生一切有生時而說故者：胎、卵、濕、化四生，名一切生。那落迦等五有，名一切有。識遍一切，是故說之。

戌四、名色緣六處2　亥一、問

**問：六處亦以飲食為緣，何故此中但說名色為緣耶？**

亥二、答

**答：此中說名色是彼生因故。彼既**[^12]**生已，亦以飲食為任**[^13]**持因。**

　　亦以飲食為任持因者：由飲食故，六處[^14]得住，是故說彼為任持因，任持六處[^15]令不壞故。

戌五、六處緣觸2　亥一、問

**問：觸以三和為緣，何故此中但說六處為緣？**

亥二、答2　天一、由定俱

**答：若有六處，定有餘二無闕故。**

天二、由最勝

**又六處勝故，由六處攝二種故。**

　　若有六處等者：六處謂根，餘二謂境與識。識依根生，境由根顯，根攝二種，是故最勝。

戌六、觸緣受2　亥一、問

**問：若自所逼迫，若他所逼迫，若時候變異，若先業所引，皆得生受；何故此中但顯觸為彼緣？**

亥二、答

**答：觸是彼近因故，由觸所引故；餘緣所生受亦從觸生故，必不離觸，是故偏說。**

　　觸是彼近因等者：觸為受因，由觸為先，受方生故。如順樂受觸為緣，生樂受；順苦受觸為緣，生苦受；順不苦不樂受觸為緣，生不苦不樂受。觸望餘緣生受近故，是故說觸是彼近因。

戌七、受緣愛2　亥一、問

**問：經中亦說無明為緣生愛，順愛境界亦得為緣，何故此中但說受為緣耶？**

　　順愛境界亦得為緣者：若可意事、不可意事為所緣時，是名順愛境界。由可意事順和合愛，不可意事順乖離愛，由是故說順愛境界亦得為緣生愛。

亥二、答2　天一、顯正

**答：以受力故，於相似境，或求和合，或求乖離。**

　　以受力故至或求乖離者：謂由受力領納現前苦樂異熟或境界時，若為樂受之所纏逼，便於彼相似境起和合愛，希求未來還受如是受故；若為苦受之所纏逼，便於彼相似境起乖離愛，希求未來不受如是受故。由是道理，經中唯說受為愛緣。

天二、簡非

**由愚癡力，但於諸受起盡等相不如實知，由此不能制御其心。**

　　由愚癡力至不能制御其心者。於諸受中有八相別：謂受有幾種，誰是受集，誰是受滅，誰是受集趣行，誰是受滅趣行，誰是受愛味，誰是受過患，誰是受出離，是名諸受起盡等相。由愚癡力，於此不能如理觀察，是故不能如實了知；不了知故，於妙五欲染汙希求，是故不能制御其心。由是道理，經中亦說無明為緣生愛，然非近因，此不說之。

戌八、愛緣取2　亥一、問

**問：由隨眠未斷，順彼諸法取皆得生，何故此中但說愛為取緣？**

　　由隨眠未斷順彼諸法取皆得生者：此中隨眠，謂欲貪隨眠及見隨眠。由欲貪隨眠未斷故，欲取得生；由見隨眠未斷故，見取、戒禁取、我語取得生。為得諸欲及為受用，乃至為欲隨說諸士夫相諸所為取，是名順彼諸法，由能隨順生欲貪故。

亥二、答

**答：由希望生故，於追求時，能發隨眠，及能引彼隨順法故。**

　　由希望生故等者：謂由愛相希望生故，於三界行染汙希求時，隨其所應，能發欲貪及見隨眠生現行纏，及能引導諸所為取隨順法故，由是故說愛為取緣。

戌九、取緣有2　亥一、問

**問：前已說無明為緣發起業有，何故今者說取緣有？**

亥二、答

**答：由取力故，即令彼業於彼彼生處能引識、名色等果。**

戌十、有緣生2　亥一、問

**問：生亦以精血等為緣，何故此中唯說有緣生耶？**

亥二、答2　天一、由定俱

**答：由有有故，定有餘緣無闕。**

天二、由最勝

**又有勝故，唯說彼為緣。**

戌十一、生緣老死2　亥一、問

**問：亦由遠行、不避不平等、他所逼迫為緣，老死可得，何故此中但說生緣老死耶？**

亥二、答

**答：雖由彼諸緣，必以生為根本故。縱闕彼緣，但生為緣，定有老死故。**

　　亦由遠行等者：此說諸行敗壞因緣。諸行生已，由彼不能相似相續而住，故有老死可得。不避不平等，如前意地已辨其相。（陵本一卷十三頁66）

酉二、明彼攝3　戌一、約煩惱等道辨2　亥一、問

**問：此十二支，幾是煩惱道？幾是業道？幾是苦道？**

亥二、答

**答：三是煩惱道，二是業道，餘是苦道。**

　　三是煩惱道等者：三謂無明、愛、取，煩惱雜染攝故；二謂行、有，業雜染攝故；餘支，生雜染攝；依此建立三道差別。

戌二、約因果等辨2　亥一、問

**問：幾唯是因？幾唯是果？幾通因果？**

亥二、答2　天一、第一義

**答：初一唯因，後一唯果，餘通因果。**

　　初一唯因等者：初一謂無明，能染汙餘，不為餘染，故說唯因。後一謂老死，為餘染汙，不能染餘，故說唯果。餘一切支，能染汙餘，亦為餘染，故通因果。

天二、第二義

**又即於此問，更作餘答：三唯是因，二唯是果，當知所餘亦因亦果。**

　　三唯是因等者：三謂無明、愛、取，發業潤生此為根本，說唯是因。二謂生、老死，樂著戲論及業異熟之所生故，此酬前相，說唯是果。諸所餘支，望義說別，亦因亦果。

戌三、約獨雜相辨2　亥一、問

**問：幾是獨相？幾是雜相？**

亥二、答2　天一、總標

**答：三是獨相，行等是雜相。**

　　三是獨相等者：三謂無明、愛、取，不與餘支相交雜故，說名獨相。與此相違說名雜相，如行等是。下別問答，其義可知。

天二、別辨3　地一、說行有2　玄一、問

**問：何故行、有是雜相？**

玄二、答

**答：由二種說故。謂能引愛非愛果故，及能生趣差別故。**

　　由二種說故等者：行、有二支體非一異，然望義別，是故說二。謂引因位建立行支，由能引愛非愛果故；若生因位建立有支，由近能生五趣差別果故。

地二、說識與名色六處一分2　玄一、問

**問：何故識與名色、六處一分有雜相？**

　　識與名色六處一分有雜相者：名色支中，識說為名；六處支中，識說意處；由是故說識與名色、六處一分有雜相義。

玄二、答

**答：由三種說故。謂依雜染時故，依潤**[^16]**時故，依轉時故。**

　　由三種說故等者：依雜染時說名識支，謂由邪行令心顛倒。依彼潤時建立名色支，謂識種子愛、取潤已，能取能滿當來名色自體，令住結生相續故；識於其中是其少分，由是說言名色一分。依彼轉時建立六處支，眼等六處圓滿生已，能為眼等六識所依，即於爾時彼眼等識得意處名；識於其中是其少分，由是說言六處一分。

地三、說識乃至受與生老死2　玄一、問

**問：何故識乃至受，與生**[^17]**、老死有雜相？**

玄二、答

**答：由二種說故。謂別顯苦相故，及顯引生差別故。**

　　由二種說故等者：依有苦因，建立識乃至受支；依有苦果，建立生、老死支。又識乃至受，此於當來為苦；生及老死，此於現法為苦；由是說言別顯苦相。又識乃至受，於現法中引果所攝；生及老死，於後法中生果所攝；由是說言及顯引生差別。

申二、緣義分別2　酉一、辨為緣4　戌一、由生已不住義

**復次，於緣起中，云何數往義？謂生已不住義。**

　　云何數往義等者：前釋詞中說：由煩惱繫縛，往諸趣中數數生起故，名為緣起。今釋彼義，故問答辨。

戌二、由諸緣聚集義

**云何和合義？謂諸緣聚集義。**

戌三、由諸緣引攝新新生義

**云何起義？謂諸緣和合之所引攝新新生義。**

　　云何和合義及起義等者：前釋詞中說：依託眾緣，速謝滅已，續和合生，故名緣起。今釋彼義，故問答辨。

戌四、由諸行生起法性及現行義

**云何緣起？云何緣生？謂諸行生起法性，是名緣起；即彼生已，說名緣生。**

　　云何緣起云何緣生等者：前釋詞中說：眾緣過去而不捨離，乃至此生故彼生，非餘。今釋彼義，故問答辨。當知諸行生起法性，是名緣起，釋此有故彼有；即彼生已，說名緣生，釋此生故彼生。

酉二、明彼攝2　戌一、苦諦攝2　亥一、現法為苦

**問：幾支苦諦攝，及現法為苦？答：二，謂生及老死。**

亥二、當來為苦

**問：幾支苦諦攝，當來為苦？答：識乃至受種子性。**

戌二、集諦攝

**問：幾支集諦攝？答：所餘支。**

申三、十二支前後相望分別2　酉一、辨為緣2　戌一、前支是後支緣2　亥一、唯望近支2　天一、明次第6　地一、無明望行2　玄一、問

**問：無明與行為作俱有緣？為作無間滅緣？為作久遠滅緣？**

玄二、答2　黃一、標

**答：當知具作三緣。**

黃二、釋3　宇一、為俱有覆障緣

**謂由無知，於隨順諸行法中，為俱有覆障緣，為彼彼事發起諸行。**

　　謂由無知至發起諸行者：此中諸行，通說身語意三非福與福及不動行。由說無明與行作俱有緣故，色無色行俱有轉故。諸有現前愛非愛境，此能隨順造非福行；於死及生起決定信，求可愛生，此能隨順造諸福行；於色無色有過患身起功德想，此能隨順造不動行；如是等類，是名隨順行法。於此諸法由無知故令不顯了，是故無明與行能作俱有覆障緣。由覆障故，不知過患、不知出離，依三界愛，或無有愛，造作非福、福行、或不動行，是名為彼彼事發起諸行。

宇二、為無間滅生起緣

**又由惡見、放逸俱行無知，為無間滅生起緣，發起諸行。**

　　又由惡見至發起諸行者：此中諸行，唯意所攝非福與福及不動行，由說無明為無間滅緣故，唯望無色有此緣故。於三世內外諸行，及於因所生法，起不如理分別，是名惡見。於業異熟及俱，不能思擇諸行過失，是名放逸。此與無知同行相應，是名俱行。由是無明差別，說有見愚及放逸愚。（陵本九卷十八頁712）由此無知，前無間滅，後決定生，故說與行為無間滅生起緣，由是發起諸無色行。

宇三、為久遠滅引發緣

**又由無知，為久遠滅引發緣故，建立順彼當生相續。**

　　又由無知至當生相續者：如前已說，設彼無明不永斷者，依於識等受最為後所有諸行後際應生。（陵本九卷十五頁695）是故無明既發業已，雖久遠滅，然說為緣，能引當生自相續身，以是隨順因故，由此建立為引發緣。

地二、行望識等2　玄一、舉行望識2　黃一、問

**問：云何應知諸行望識為三種緣？**

黃二、答3　宇一、為俱有緣

**答：由能熏發彼種子故，為俱有緣。**

宇二、為無間滅生起緣

**次後由彼勢力轉故，為無間滅生起緣。**

宇三、為久遠滅引發緣

**由彼當來果得生故，為久遠滅引發緣。**

　　諸行望識為三種緣等者：行能熏發彼識種子，能熏所熏俱生俱滅，由是說名為俱有緣。從此以後，此識名隨業識，隨業勢力乃至命終流轉不絕，能為後有相續識因，由是說為無間滅生起緣。復由諸行為牽引因，當來識果方可得生，即此說為久遠滅引發緣。

玄二、例識望名色等

**如行望識，如是識望名色、名色望六處、六處望觸、觸望受亦爾。**

　　如行望識至觸望受亦爾者：當知此中，名色、六處、觸、受種子皆為諸行同時熏發，非離諸行一一相望有次第別，唯依當來現起分位有次第故，說彼因性亦有次第。由是道理，識望名色等說為三種緣者，意顯行熏識已，名色、六處、觸、受種子為識攝受，不離於識別有因性，從識為熏，故言亦爾。

地三、受望愛2　玄一、問

**問：云何應知受望愛為三種緣？**

玄二、答3　黃一、為俱有緣

**答：當知由彼起樂著故，為俱有緣。**

　　由彼起樂著故為俱有緣者：由彼樂受起和合愛，由彼苦受起別離愛，以於自體境界受中貪味繫縛故，總說樂著名。依此建立為俱有緣。

黃二、為無間滅生起緣

**從此無間，由彼勢力起追求等作用轉故，為無間滅生起緣。**

　　從此無間至生起緣者：由彼樂受起和合愛，從此無間，故起追求；由彼苦受起別離愛，從此無間，故起厭離；是名追求等作用轉。依此說為無間滅生起緣。

黃三、為久遠滅引發緣

**建立當來難可解脫彼相續故，為久遠滅引發緣。**

　　建立當來至引發緣者：謂由無明觸所生受為依止故，貪愛得生，當來相續難可解脫。依此說為久遠滅引發緣。

地四、愛望取2　玄一、問

**問：云何愛望取為三種緣？**

玄二、答3　黃一、為俱有緣

**答：由欲貪俱行，於隨順取法中，欲樂安立故，為俱有緣。**

　　由欲貪俱行至為俱有緣者：欲貪俱行是其能取，隨順取法是其所取，欲樂安立是所為取。由欲樂故起前三取，由安立故起第四取。如是一切俱有而轉，由是故說為俱有緣。

黃二、為無間滅生起緣

**由無間滅勢力轉故，為生起緣。**

黃三、為久遠滅引發緣

**建立當來難可解脫彼相續故，為久遠滅引發緣。**

地五、取望有2　玄一、問

**問：云何取望有為三種緣？**

玄二、答3　黃一、為俱有緣

**答：由與彼俱，令業能招諸趣果故，為俱有緣。**

　　由與彼俱至為俱有緣者：異熟識中先所積集行等種子，為取攝受，轉名為有，依此義故，說與彼俱，是故建立為俱有緣。

黃二、為無間滅生起緣

**又由彼力，於此生處能引識等故，為無間滅生起緣。**

　　又由彼力至生起緣者：由彼取力，能令生有將入現在，於此諸趣所當生處，能引識乃至受自體果生，依此說為無間滅生起緣。

黃三、為久遠滅引發緣

**又能引發彼界功能故，為久遠滅引發緣。**

　　又能引發彼界功能等者：先所積集行等種子，是名彼界功能。由取攝受，漸令增長，名能引發。從其最初為隨順因，依此說為久遠滅引發緣。

地六、有望生生望老死2　玄一、正辨二支為緣2　黃一、舉有望生2　宇一、問

**問：云何有望生為三種緣？**

宇二、答3　宙一、為俱有緣

**答：熏發彼種子故，為俱有緣。**

宙二、為無間滅生起緣

**由彼勢力無間隨轉故，為生起緣。**

宙三、為久遠滅引發緣

**雖久遠滅而果轉故，為引發緣。**

　　有望生為三種緣等者：有所攝種功能現前，能生後有，即初剎那有望於生，說為俱有緣。次後由彼勢力相續隨轉，說為無間滅生起緣。有為生因，生是彼果，生因現行雖久遠滅，而生因果自體得生，依此說為引發緣。

黃二、例生望老死

**如有望生，當知生望老死為緣亦爾。**

　　如有望生等者：由有生故，老死隨逐；從生為言，故說亦爾。

玄二、兼釋有支建立2　黃一、略標

**復次，建立有支有二種。**

黃二、列釋2　宇一、勝分建立

**一、就勝分建立，謂取所攝受業，如前已說。**

　　謂取所攝受如前已說者：謂如前說，煩惱滋長故，發起愛非愛業。（陵本十卷三頁741）當知唯就勝分建立，說取緣有。今此義同，故置如前。

宇二、全分建立

**二、全分建立，謂業及識乃至受所有種子，取所攝受，建立為有應知。**

天二、顯業用2　地一、問

**問：是諸有支唯有次第與行為緣乃至老死，更有餘業用耶？**

　　是諸有支至更有餘業用者：十二有支，從初無明乃至最後老死，前為後緣，漸次相稱，當知唯依增上緣說。今此問意，謂諸有支，為唯如是一增上緣耶？為更有餘緣業用耶？

地二、答

**答：即**[^18]**此業用，及於各別所行境中，如其所應所有業用，當知是名第二業用。**

　　即此業用至第二業用者：此諸支自體種子生自現行，是名因緣業用。及與餘支相望，於各別所行境中，或為無色，或為有色，如其所應，為等無間緣、所緣緣及增上緣。如是業用差別，前緣性中已具顯示。（陵本十卷五頁751）如是所說緣義業用，當知是名第二業用。

亥二、亦望餘支2　天一、舉無明2　地一、問

**問：無明唯與行為緣，亦與餘支為緣耶？**

地二、答2　玄一、通一切

**答：無明乃至亦與老死為緣。**

玄二、會前說

**前言唯與行為緣者，但說近緣義。**

天二、例所餘

**如是所餘盡應當知。**

戌二、後支非前支緣4　亥一、標

**復次，後支非前支緣。**

亥二、徵

**何以故？**

亥三、釋

**如為斷後支故，勤作功用斷於前支，由前斷故，後亦隨斷。非為斷前故，勤作功用斷於後支。**

亥四、結

**是故當知唯此為彼緣。**

　　如為斷後支故等者：此中道理，應知如緣起聖道經說。彼云：由誰有故而有老死？如是老死復由何緣？我於此事如理思時，便生如是如實現觀：由有生故便有老死，如是老死由生為緣，如是廣說乃至齊識退還。即此中說為斷後支，勤作功用斷於前支。又云：我復思惟：無有誰故而無老死？由誰滅故老死隨滅？我即於此如理思時，便生如是如實現觀：無有生故便無老死，由生滅故老死隨滅，如是廣說乃至無明滅故行即隨滅。即此中說由前斷故，後亦隨斷。

酉二、釋義別2　戌一、由順觀2　亥一、釋此有故彼有

**問：云何說言此有故彼有？答：由未斷緣，餘得生義故。**

　　由未斷緣餘得生義故者：種子不斷，名未斷緣；現行法生，名餘得生。當知此約緣起義釋。

亥二、釋此生故彼生

**問：云何此生故彼生？答：由無常緣，餘得生義故。**

　　由無常緣餘得生義故者：諸法自體從自種生，名無常緣，此說生起無常。由此為緣，後支法生，名餘得生。當知此約緣生義釋。

戌二、由逆觀2　亥一、釋要由生緣而有老死等2　天一、問

**問：何故說言有生故有老死，要由生緣而有老死，如是乃至無明望行？**

天二、答

**答：由此言教道理，顯從無實作用緣，餘得生義故。**

　　顯從無實作用緣餘得生義故者：如有頌言：諸行皆剎那，住尚無況用，即說彼生起，為用為作者。又言：法不能生他，亦不能自生，眾緣有故生，非故新新有。（陵本十六卷七頁1390）如是前支為後支緣，但由勢用為緣，無實作用，道理亦爾。由剎那滅義，無動作義，是緣起義故。

亥二、釋非離生緣而有老死等2　天一、問

**問：何故說言有生故有老死，非離生緣而有老死，如是乃至無明望行？**

天二、答

**答：由此言教道理，顯從自相續緣；即自相續，餘得生義故。**

　　顯從自相續緣等者：如前已說，於離作用復因果相續不斷義，是緣起義。（陵本九卷十六頁701）當知唯依諸支相望，漸次相稱，前為後緣，建立因果體性。今義亦爾，故作是說。

申四、十二支為緣決擇分別2　酉一、依四句答3　戌一、無明與行2　亥一、問

**問：若法無明為緣，彼法是行耶？設是行者，彼無明為緣耶？**

亥二、答2　天一、標

**答：應作四句。**

天二、辨

**或有行非無明為緣，謂無漏及無覆無記身語意行。**

　　謂無漏及無覆無記身語意行者：此中身語意行，通說無漏及與無覆無記二種應知。

**或無明為緣而非是行，謂除行所攝有支所餘有支。**

　　謂除行所攝有支所餘有支者：如前已說，無明乃至亦與老死為緣，如是所餘盡應當知。（陵本十卷十頁781）是故作如是說。謂與識等乃至老死為緣，名所餘支。餘隨所應，準此應釋。

**或有亦無明為緣亦是行，謂福、非福、不動身語意行。除如是相，是第四句。**

戌二、行與識等2　亥一、舉行與識2　天一、問

**問：若行為緣，彼亦識耶？設是識者，行為緣耶？**

天二、答2　地一、標

**答：應作四句。**

地二、辨

**或行為緣非識，謂除識所餘有支。或識非行為緣，謂無漏識及無覆無記識，除異熟生。**

　　無覆無記識除異熟生者：無覆無記識略有二種，一、異熟果，二、異熟生。當知異熟是所熏法，說行為緣。異熟生不爾，是故除之。從異熟果生，名異熟生故。

**或亦識亦行為緣，謂後有種子識及果識。**

　　謂後有種子識及果識者：攝受後有新生種子，是名後有種子識。現在已得生滅異熟識，是名果識。當知即是阿賴耶識，約能持種及受熏義，故得異名。

**除如是相，是第四句。**

亥二、例識與名色等

**由此道理，乃至觸緣受，隨其所應四句應知。**

　　由此道理至四句應知者：名色、六處、觸、受種子同時熏發，已如前釋。彼一一支為緣決擇，由行緣識道理應知。然隨所應四句差別，繁不具述。

戌三、受與愛2　亥一、問

**問：若受為緣，皆是愛耶？設是愛者，皆受為緣耶？**

亥二、答2　天一、標

**答：應作四句。**

天二、辨

**或有是愛非受為緣，謂希求勝解脫，及依善愛而捨餘愛。**

　　謂希求勝解脫等者：謂如無上梵行求者求無漏界，是名希求勝解脫。依善法欲，正捨家法，趣於非家，名依善愛而捨餘愛。當知此愛非受為緣，不染汙故。

**或受為緣而非是愛，謂除**[^19]**無明觸所生受**[^20]**為緣，所餘有支法生。或有受為緣亦是愛，謂無明觸所生受為緣，染汙愛生。除如是相，是第四句。**

酉二、依順後句答4　戌一、愛與取2　亥一、問

**問：若愛為緣，皆是取耶？設是取者，皆愛為緣耶？**

亥二、答3　天一、標

**答：當知此中是順後句。**

天二、釋

**謂所有取皆愛為緣。或愛為緣而非是取。**

天三、簡

**謂除取所餘有支，及緣善愛、勤精進等諸善法生。**

　　及緣善愛勤精進等諸善法生者：當知善愛，淨信所生。由此為緣，起勤精進及念、定、慧。如是諸法能對治取，是故非取，應并除之。

戌二、取與有2　亥一、問

**問：若取為緣，皆是有耶？設是有者，皆取為緣耶？**

亥二、答3　天一、標

**答：亦應作順後句。**

天二、釋

**謂所有有皆取為緣。或取為緣而非是有。**

天三、簡

**謂除有，所餘有支。**

戌三、有與生2　亥一、問

**問：若有為緣，皆是生耶？設是生者，皆有為緣耶？**

亥二、答2　天一、釋

**答：諸所有生皆有為緣。或有為緣而非是生。**

天二、簡

**謂除生，所餘老死最後有支。**

戌四、生與老死2　亥一、問

**問：若生為緣，皆老死耶？設是老死，皆生為緣耶？**

亥二、答2　天一、釋

**答：所有老死皆生為緣。或生為緣而非老死。**

天二、簡

**所謂疾病、怨憎合會、親愛別離、所求不遂，及彼所起愁歎憂苦種種熱惱。**

申五、所障能障分別2　酉一、所障3　戌一、障正見等2　亥一、舉於正見2　天一、問

**問：是諸有支，幾與道支所攝正見為勝障礙？**

天二、答

**答：無明，及彼所起意行、若有一分能為勝障。**

　　無明至能為勝障者：謂無明支，及與行支、有支一分，能為正見勝障。行支一分者，謂無明所起意行；有支一分者，謂取所攝受意業一分應知。

亥二、例正思惟等

**如於正見，如是於正思惟及正精進亦爾。**

戌二、障正語等

**若正語、正業、正命，以身行、語行及有一分為勝障礙。**

　　以身行語行及有一分等者：身行、語行，行支一分所攝。取所攝受身語二業，有支一分所攝應知。

戌三、障正念等

**若正念**[^21]**、正定，以餘有支為勝障礙應知。**

酉二、能障2　戌一、問

**問：是諸有支，幾唯雜染品？幾通雜染、清淨品？**

戌二、答3　亥一、總辨品

**答：四唯雜染品，餘通雜染、清淨品。**

　　四唯雜染品等者：此中四言，疑應作三，謂無明、愛、取。成唯識說：三唯是染，煩惱性故；七唯不染，異熟果故。七分位中，容起染故，假說通二；餘通二種。（成唯識論八卷十一頁31,44b）[^22]由是當知此所說義。

亥二、釋妨難2　天一、問

**問：云何生支通二品耶？**

天二、答

**答：若生惡趣及有難處，唯是雜染品；若生人天諸無難處，此通染淨品。**

亥三、例隨應

**當知餘支，隨其所應皆通二品。**

　　若生惡趣及有難處等者：色無色界唯有難處。欲界一分亦有難處，謂生惡趣，身不清淨。若生欲界人天趣中，身清淨故，名無難處。（如顯揚十八卷十六頁說31,572b）依此差別，故說生支通染淨品。

申六、不有及滅分別2　酉一、約煩惱業生雜染品辨2　戌一、舉三道理3　亥一、無明緣行2　天一、問

**問：何等無明不有故行不有，何等無明滅故行滅耶？**

天二、答

**答：有三種，發起、纏、隨眠無明。由此無明滅故，彼無明滅；由彼滅故，行亦隨滅。**

　　有三種發起纏隨眠無明等者：決擇分說：或有由無明故，墮無明趣，說名愚癡；非癡所嬈，不為癡垢，非癡所媚。謂住隨眠無明。或有愚癡，為癡所嬈，不為癡垢，非癡所媚。謂由纏所攝無明。或有愚癡，為癡所嬈，為癡所垢，非癡所媚。謂由發業無明發惡業已，於此惡行而生羞恥。或有愚癡，為癡所嬈，為癡所垢，為癡所媚。謂因無明發起種種惡不善業，於此惡行無有羞恥。此中由前三種，說名愚癡，墮無明趣，不名癡人。由後一種，說名癡人。（陵本六十卷十八頁4896）今於此中，且約墮無明趣說前三種，略無後一。義顯由此隨眠無明滅故，彼纏無明滅；由纏無明滅故，彼發業無明滅。

亥二、行緣識2　天一、問

**問：何等行不有故識不有，何等行滅故識滅耶？**

天二、答2　地一、舉有

**答：諸行於自相續中已作已滅，及未起對治，又由意行有故，起身語行；由此有故彼有。**

　　諸行於自相續中至由此有故彼有者：此顯諸行種子不斷，諸行得生；及顯意行生故，身行、語行於彼後時造作而轉；依此二義，釋由此有故彼有。諸行因已受盡，自性已滅，無間為緣，為生餘法，熏習相續，是名於自相續中已作已滅。既熏習已，未為真對治道之所對治，令永不起，是名未起對治。

地二、例無

**彼無故，彼緣識亦無；此若全滅，當知識亦隨滅。**

亥三、識緣名色六處觸受2　天一、舉識緣名色2　地一、問

**問：何等識不有故名色不有，何等識滅故名色滅耶？**

地二、答

**答：種子識不有故，果識不有。此俱滅故，俱名色滅。**

　　種子識不有故至俱名色滅者：由異熟識於現法中攝受後有新生種子，名種子識。於當生中新異熟識無間得生，是名果識。依此義說，種子識不有故，果識不有；此二滅故，名色隨滅。識與名色，名色與識，相依而轉故。於名色置有俱言，與識俱故。

天二、例緣六處等

**如識望名色道理，如是餘支乃至受，隨其所應，當知亦爾。**

　　如識望名色道理等者：此據自體因果道理相似，故言亦爾。名色至受，皆有因果二種別故。

戌二、例餘當知3　亥一、愛緣取取緣有

**如無明緣行道理，如是愛緣取、取緣有道理，當知亦爾。**

　　如無明緣行道理等者：此據煩惱能為雜染道理相似，故言亦爾。無明、愛、取唯雜染故。

亥二、有緣生

**如行緣識道理，如是有緣生，當知亦爾。**

　　如行緣識道理等者：此據業果道理相似，故言亦爾。有為業因，生是彼果故。

亥三、生緣老死

**如識緣名色道理，生緣老死，當知亦爾。**

　　如識緣名色道理等者：此據依因道理相似，故言亦爾。由生為依，老死可得故。

酉二、約受雜染品辨2　戌一、問

**問：何等受不有故愛不有，何等受滅故愛滅耶？**

戌二、答

**答：如行緣識道理，當知亦爾。**

　　如行緣識道理等者：此據能引能生為緣道理相似，故言亦爾。當知此謂現法果受，非觸為緣因受。如能引行與識為緣，說名引因；如是由能生受為緣生愛，說名生因，道理亦爾。

申七、依緣起門分別2　酉一、問

**問：如前所說八緣起門，幾門是十二支緣起所顯，幾門非耶？**

　　如前所說八緣起門等者：如前已說，謂依八門，緣起流轉。（陵本九卷十六頁699）今此分別，幾是自身緣起所顯，幾非所顯。自身緣起，即十二支，諸有情生流轉攝故。

酉二、答2　戌一、標

**答：三門是彼所顯，謂二一分所顯，一全分所顯；餘門非。**

戌二、釋2　亥一、二一分所顯

**何等為二一分所顯？謂內識生門、自業所作門。**

亥二、一全分所顯

**何等為一全分所顯？謂有情世間轉門。**

　　謂二一分所顯等者：於八門中，內識生門、自業所作門，此二是十二支緣起一分所顯。由內識生門，唯是識支所顯；自業所作門，唯是行支所顯。又有情世間轉，此一是十二支緣起全分所顯。所餘諸門，不說自身所有緣起，故非十二支緣起所顯。

申八、緣起過患勝利分別2　酉一、舉過患2　戌一、問

**問：不如實知緣起道理者，有幾種過患耶？**

戌二、答2　亥一、標

**答：有五。**

亥二、列2　天一、初四過患2　地一、舉由我見及前際俱行見

**謂起我見，及能發起前際俱行見。**

地二、例後際俱行見等

**如前際俱行見，如是後際俱行見、前後際俱行見亦爾。**

天二、第五過患

**又於彼見猛利堅執，有取有怖**[^23]**，於現法中不般涅槃，是名第五過患。**

　　不如實知緣起道理等者：此有五種過患。一、起我見；二、能發起前際俱行見；三、能發起後際俱行見；四、能發起前後際俱行見；五、於彼見猛利堅執，有取有怖，於現法中不般涅槃。此中彼見，謂即我見、前際見等。由於前際俱行見等猛利堅執，故說有取。由於我見猛利堅執，故說有怖。

酉二、例勝利2　戌一、問

**問：如實知者，有幾種勝利耶？**

戌二、答

**答：翻前五過，應知勝利亦有五種。**

申九、諸門分別14　酉一、實非實有攝

**復次，是十二支緣起，幾支是實有？謂九。幾支非實有？謂餘。**

　　是十二支緣起幾支是實有等者：有、生、老死三是非實有。成唯識云：已潤六支合為有故；即識等五三相位別，名生等故。準彼應釋。（成唯識論八卷十一頁31,44b）[^24]餘九實有，易可了知。

酉二、一事非一事攝

**幾一事為自性？謂五。幾非一事為自性？謂餘。**

　　幾一事為自性等者：此中五是一事，謂無明、識、觸、受、愛五，餘非一事。亦如成唯識說。（成唯識論八卷十一頁31,44b）[^25]

酉三、所知障因攝

**幾是所知障因？謂一。**

　　幾是所知障因謂一者：此謂無明。由於所知障覆真實，是故名為所知障因。

酉四、苦因果攝

**幾能生苦？謂五。幾苦胎藏？謂五。幾唯是苦？謂二。**

　　幾能生苦等者：五能生苦，謂無明、行、愛、取、有五。苦胎藏，謂識乃至受五法種子。二唯是苦，謂生、老死。

酉五、因果分等攝3　戌一、因分

**幾說為因分？謂前六，無明乃至觸，及愛、取、有三，說為因分。**

戌二、果分

**幾說為果分？謂後二說為果分。**

戌三、雜因果分2　亥一、徵

**幾說為雜因果分？**

亥二、釋3　天一、標

**謂所餘支說為雜分。**

天二、徵

**所以者何？**

天三、釋

**有二種受名為雜分。一、謂後法以觸為緣因受；二、謂現法與愛為緣果受；此二雜說為觸緣受。**

　　謂所餘支說為雜分等者：除前所說，唯餘受支名所餘支。受有二種，若觸種子所攝受種子受，是謂後法以觸為緣因受；若於現法無明觸所生受，能生貪愛，是謂現法與愛為緣果受。由是差別，受名雜分。

酉六、能生二果攝

**復次，幾支能生愛非愛境界果？幾支能生自體果？謂前六支能生前果，後三支能生後果，一支俱生二果。**

　　謂前六支能生前果等者：無明至觸，名前六支，由此能生愛非愛境界果；愛、取、有三，名後三支，由此能生自體果；中間受支，俱生二果。由是說有境界、自體二受差別。

酉七、受俱不俱攝4　戌一、樂受俱行

**復次，幾支樂受俱行？謂除二，所餘支。**

戌二、苦受俱行

**幾支苦受俱行？謂即彼及所除中一。**

戌三、不苦不樂受俱行

**幾支不苦不樂受俱行？謂如樂受道理應知。**

戌四、不與受俱行

**幾支不與受俱行？謂所除中一。**

　　幾支樂受俱行等者：除受及老死支，所餘十支樂受俱行。即彼十支及老死支，苦受俱行。前除二中，取老死支，是名所除中一。除受及老死支，所餘十支亦與不苦不樂受俱行；由是說如樂受道理應知。受支不與受俱行，是即所除中一。成唯識說：十樂捨[^26]俱，受不與受共相應故，老死位中多分無樂及容捨故。十一苦俱，非受俱故。今準彼釋。（成唯識論八卷十三頁31,44c）[^27]

酉八、三苦俱行攝3　戌一、壞苦

**復次，幾支壞苦攝？謂樂受俱行支及非受俱行支一分。**

　　謂樂受俱行支等者：此中一分，通說樂受俱行支及非受俱行支。樂受俱行支一分者，謂除受、老死支，所餘諸支少分是。非受俱行支一分者，謂受支中樂受是。成唯識說：十一少分壞苦所攝。老死位中多無樂受，依樂立壞，故不說之。今準彼釋。（成唯識論八卷十三頁31,44c）[^28]

戌二、苦苦

**幾支苦苦攝？謂苦受俱行支及非受俱行支一分。**

　　謂苦受俱行等者：此中一分，亦通二說。除受支外，所餘諸支少分，是名苦受俱行支一分。受支中所攝苦受，是名非受俱行支一分。成唯識說：十二少分苦苦所攝，一切支中有苦受故。今準彼釋。（成唯識論八卷十三頁31,44c）[^29]

戌三、行苦2　亥一、徵

**幾支行苦攝？**

亥二、辨2　天一、總標攝

**謂所有壞苦、苦苦支，亦是行苦支。或有行苦所攝，非餘二苦。**

天二、隨難釋

**謂不苦不樂受俱行支及非受俱行支一分。**

　　幾支行苦攝等者：此中二義釋行苦攝。一、通約諸行說，謂所有壞苦、苦苦支，亦是行苦支。二、唯約捨受說，謂或有行苦所攝，非餘二苦，除受、老死支，所餘諸支少分，是名不苦不樂受俱行支一分；受支中捨受自相，是名非受俱行支一分。成唯識說：十二全分行苦所攝，諸有漏法皆行苦故。依捨受說，十一少分，除老死支，如壞苦說。今準彼釋。（成唯識論八卷十三頁31,44c）[^30]

酉九、定生可得不可得攝2　戌一、問

**問：於一切生處及三摩鉢底中，皆有一切支現行可得耶？**

戌二、答2　亥一、標非一切

**答：不可得。**

亥二、釋其差別2　天一、生無想天等

**謂無想天中，及滅盡定、無想定中，有色支可得，非無色支。**

天二、生無色界

**若生無色界，無色支可得，非有色支。**

酉十、上下地攝2　戌一、問

**問：頗有依支得離支耶？**

戌二、答2　亥一、標相

**答：有。謂依上地支離下地支。**

亥二、料簡

**此但一分，非全；唯暫時，非究竟。**

　　謂依上地支離下地支等者：如修世間道時，於諸下地修過患想，即於上地起功德想，由上地想伏下地想，是名依上地支離下地支。然此唯是十二支中行支一分，以不動行之所攝故，由是說言一分，非全。依下地身修上地定，唯定位中有如是相，非已出定，由是說言唯暫時，非究竟。

酉十一、染汙不染汙攝2　戌一、問

**問：幾支染汙？幾支不染汙？**

戌二、答

**答：三染，餘通二種。若不染汙，善及無覆無記別故，分為二種應知。**

　　三染餘通二種等者：無明、愛、取是名三染，性唯染汙，不通善及無覆無記。諸所餘支皆通二種，謂染、不染。若不染者，復有二種，謂善、無覆無記差別應知。成唯識說：行唯善惡，有通善、惡、無覆無記，餘七唯是無覆無記，七分位中亦起善染。準彼應釋。（成唯識論八卷十一頁31,44b）

酉十二、三界繫攝2　戌一、欲界2　亥一、問

**問：幾支欲界繫？**

亥二、答

**答：一切支，和合等起故。**

　　欲界繫一切支等者：謂欲界繫染汙、不染汙法一切支全，名一切支。有情自體和合相應為依而生，是名和合等起。

戌二、色無色界2　亥一、舉色界2　天一、問

**問：幾支色界繫？**

天二、答2　地一、略標

**答：一切一分。**

　　色界繫一切一分者：色界繫中，無明、愛、取唯是有覆無記，不通不善；行中唯善非惡；有唯善及無覆無記；餘七分位起善非染；由是說言一切一分。無色界繫，當知亦爾。

地二、釋難

**問：云何應知彼有老耶？答：彼諸行有朽壞腐敗性故。**

亥二、例無色界

**如色界繫，當知無色界繫亦爾。**

酉十三、學等攝3　戌一、學

**問：幾支是學？答：無。**

戌二、無學

**問：幾支是無學？答：亦無。**

戌三、非學非無學2　亥一、問

**問：幾支是非學非無學？**

亥二、答2　天一、略標

**答：一切。**

天二、釋難2　地一、問

**問：所有善有漏支，彼何故非學耶？**

地二、答2　玄一、明非學

**答：墮流轉故。**

玄二、簡有學

**若學所有善有漏法，彼與流轉相違故，及用明為緣故，非支。**

　　幾支是學幾支是無學幾支是非學非無學等者：此中學、無學，及非學非無學，如下決擇分釋。（陵本六十六卷十七頁5306）學無學法唯諸聖有，不墮流轉，故答言無。非學非無學法唯異生有，順趣流轉，故答一切。

酉十四、分斷全斷攝3　戌一、一切一分斷2　亥一、舉預流果

**問：預流果當言幾支已斷耶？答：一切一分，無全斷者。**

亥二、例一來果

**如預流果，如是一來果亦爾。**

　　一切一分無全斷者等者：謂預流果及一來果，於欲界繫一切有支斷其一分，謂斷欲界惡趣煩惱及業，是即見道所斷法。所餘修所斷攝一切善有漏法、一切無覆無記法猶未斷故，當生欲界人天趣中，由是說言無全斷者。

戌二、欲界一切斷

**問：不還果當言幾支已斷耶？答：欲界一切，色無色界不定。**

　　欲界一切等者：謂不還果於欲界繫煩惱、業、生皆已永斷，由是說言欲界一切。或有一類上流補特伽羅，彼於色界地地中皆受生已，乃至最後入色究竟，於彼無漏聖道現前，得盡苦際。復有乃至往到有頂，聖道現前，得盡苦際。（如集論七卷十三頁說31,689c）由是說言色無色界不定，謂斷少分或斷一切不決定故。

戌三、三界一切斷

**問：阿羅漢當言幾支已斷耶？答：三界一切。**

未九、緣起諸經4　申一、釋說道理3　酉一、徵

**復次，於彼彼經中，由幾種言說道理說緣起耶？**

酉二、標

**謂略說由六種言說道理。**

酉三、列

**一、由順次第說，二、由逆次第說，三、由一分支說，四、由具分支說，五、由黑品說，六、由白品說。**

　　謂略說由六種言說道理等者：如說無明緣行，乃至生緣老死，名由順次第說。又說由生有故老死有，乃至由無明有故行有，名由逆次第說。又復說有受用世俗境界緣起及一切生身差別緣起，當知此唯識支、行支所攝，名由一分支說。又復說有一切生身相續緣起，名由具分支說。或於緣起說名增益，由諸有支，前前為緣，後後所隨故，當知此名由黑品說。或於緣起說名損減，由一切支，前前永斷，後後滅故，當知此名由白品說。

申二、釋甚深義2　酉一、所知義2　戌一、問

**問：如世尊說緣起甚深，此甚深義云何應知？**

戌二、答2　亥一、標列

**答：由十種相，應知緣起甚深義。謂依無常義、苦義、空義、無我義說。**

亥二、隨釋4　天一、依無常義6　地一、非自作

**依無常義者，謂從自種子生，亦待他緣。**

地二、非他作

**又從他緣生，亦待自種子。**

地三、非俱作

**又從自種子及**[^31]**從他緣生，而種及緣於此生事無作、無用，亦無運轉。**

地四、非無因

**又復此二因性功能非不是有。**

地五、剎那生

**又諸有支雖無始來其相成就，然剎那剎那新新相轉。**

地六、剎那滅

**又緣起支雖剎那速滅，然似停住運動相現。**

　　依無常義等者：此中略由三相顯無常義。一、由緣性無常，二、由生起無常，三、由壞滅無常。緣性無常者，如說從自種子生，亦待他緣，此顯緣起非自作義；又說從他緣生，亦待自種子，此顯緣起非他作義；又說從自種子及從他緣生，而種及緣於此生事無作、無用，亦無運轉，此顯緣起非俱作義；又說此二因性功能非不是有，此顯緣起非無因生；由此諸義，總顯緣起緣性無常。生起無常者，如說又諸有支雖無始來其相成就，然剎那剎那新新相轉，所顯義是。壞滅無常者，如說又緣起支雖剎那速滅，然似停住運動相現，所顯義是。

天二、依苦義

**依苦義者，謂緣起支一味苦相，而似三種相現。**

　　依苦義者等者：諸行麤重，是名為苦，以從業煩惱生，及能順生一切煩惱與眾苦故，於三苦中是即行苦。如是行苦，遍行一切若樂受中，若苦受中，若不苦不樂受中，是名一味苦相。如熱癰喻，冷觸封時，即生樂想；熱灰墮上，便生苦想；若二俱離，便住不苦不樂受自性苦中；由是說言似三相現。

天三、依空義

**依空義者，謂緣起支雖離有情、作者、受**[^32]**者，然似不離顯現而說。**

　　依空義者等者：諸緣生法實無有情，無有作者，無有受者；然墮相續因果決定，不相雜亂，似有有情、作者、受者相現，由是假說有情等名。

天四、依無我義2　地一、補特伽羅無我

**依無我義者，謂緣起支雖不自在，實無有我相，然似我相顯現。**

地二、法無我

**依勝義諦，諸法自性雖不可說，而言諸法自性可說。**

　　依無我義者等者：此中顯示二無我義甚深。一、補特伽羅無我，二、法無我。實無有我相，然似我相現，此即顯示補特伽羅無我甚深。依勝義諦，諸法自性絕諸戲論，過言說道，然由言說為依止故，方乃可取、可觀、可覺，是即諸法自性不可說及可說義，依此顯示法無我義甚深。

酉二、能知智2　戌一、問

**問：應以幾智知緣起耶？**

戌二、答2　亥一、標列

**答：二。謂以法住智及真實智。**

亥二、隨釋2　天一、法住智

**云何以法住智？謂如佛施設開示，無倒而知。**

　　云何以法住智等者：攝事分說：謂如有一，聽聞隨順緣性緣起無倒教已，於緣生行因果分位，住異生地，便能如實以聞思修所成作意如理思惟，能以妙慧悟入信解苦真是苦、集真是集、滅真是滅、道真是道。諸如是等，如其因果安立法中所有妙智，名法住智。（陵本九十四卷七頁7077）今應準知。

天二、真實智

**云何以真實智？謂如學見跡，觀甚深義。**

　　云何以真實智等者：謂如諸聖已見諦跡，現觀緣起甚深義故。

申三、釋說緣起2　酉一、舉經問

**問：如世尊言：是諸緣起非我所作，亦非餘作。所以者何？若佛出世，若不出世，安住法性、法住、法界。云何法性？云何法住？云何法界？**

酉二、依義答3　戌一、法性

**答：是諸緣起無始時來理成就性，是名法性。**

戌二、法住

**如成就性，以無顛倒文句安立，是名法住。**

戌三、法界

**由此法住，以彼法性為因，是故說彼名為法界。**

　　是諸緣起非我所作等者：由諸緣起唯法所顯，非以他作為因，是故說言非我所作；亦非自作、俱作為因，是故說言亦非餘作。佛不出世，此緣起性法爾成就，是名安住法性。佛出世已，如其法性安立法句，即彼法性無有變異，是名法住。又此法住，法性為因，平等平等，是名法界。

申四、釋別別說3　酉一、釋妨難3　戌一、自性為緣難2　亥一、舉生支2　天一、引經問

**問：如經言：生若無者，無處無位生可是有。若一切種生非有者，生緣老死應不可得。何故此中說彼自性緣自性耶？**

　　問如經言生若無者等者：依下答釋，當知識乃至受五法種子亦名為生，生因義故。此若無者，於一切處、於一切位生應非有。此中生言即是生支，自體果故。若因及果一切種無，餘定無能與老死果；由是說言生緣老死應不可得。

天二、依義答2　地一、標

**答：依自種子果生說故。**

地二、釋

**謂識乃至受支是生種子故，義說為生。由此有故，後時即此果支名有緣生。**

亥二、例餘支

**如是餘支，如經所說，隨其所應盡當知。**

　　如是餘支至盡當知者：攝事分說：由三種相，於其老死如理觀察。一者、觀察細因緣故；二者、觀察麤因緣故；三者、觀察非不定故。感生因緣，亦名為生；即生自體，亦名為生。前生是細，後生為麤。此中觀前細生有故，而有老死；亦觀由後麤生緣故，得有老死。當來老死，細生為因；現法老死，麤生為因。乃至廣說如觀老死，生、有、取、愛各由三種[^33]如理觀察，當知亦爾。（陵本九十三卷六頁7004）今說餘支隨其所應，意謂生、有、取、愛應知。

戌二、更互為緣難2　亥一、問

**問：已說一切支非更互為緣，何故建立名色與識互為緣耶？**

　　已說一切支非更互為緣者：此指前說前支為後支緣，後支非前支緣；由是知非更互為緣。

亥二、答3　天一、標

**答：識於現法中，用名色為緣故；名色復於後法中，用識為緣故。**

天二、徵

**所以者何？**

天三、釋

**以於母腹中有相續時，說互為緣故。由識為緣，於母腹中諸精血色，名所攝受，和合共成羯羅藍性。**

　　由識為緣至羯羅藍性者：於母腹中有相續時，精血身根和合摶生，名精血色。此為阿賴耶識之所執受，及心心法之所依託，由是說言名所攝受。即此說為羯羅藍性，由名與色和合之所成故。前意地中已顯其相，準彼當知。（陵本一卷十九頁95）

**即此名色為緣，復令彼識於此得住。**

戌三、齊識轉還難2　亥一、問

**問：何故菩薩觀黑品時，唯至識支，其意轉還，非至餘支耶？**

　　唯至識支其意轉還者：逆觀緣起，從初老死乃至識支，意便退還，不越度轉。此復云何？謂即以識為其邊際，齊此作意不更向前觀行、無明，是名不越度轉。便復順次重觀一一所已觀處，是名退還，如緣起聖道經說。今約識與名色更互為緣為問，說意轉還，略有差別；謂觀識支不越度轉，還觀名色，是名轉還。菩薩觀緣起時，若觀此有故彼有，此生故彼生，是名觀察黑品，由增益義是黑品故。如下自釋。

亥二、答2　天一、顯流轉2　地一、明正觀

**答：由此二支更互為緣故，如識緣名色，如是名色亦緣識，是故觀心至識轉還。**

地二、釋道理

**於餘支中，無有如是轉還道理。於此一處，顯示更互為緣道理，故名轉還。**

天二、簡還滅

**於還滅品中，名色非是後有識還滅因，由此因緣，復還**[^34]**觀察。**

　　於還滅品中至復還觀察者：若觀緣起諸一一支，由誰無故無，由誰滅故滅，是名觀察滅諦。即於是中觀至識支，意不轉還，由彼名色非是後有識還滅因故。由此因緣，復更向前乃至無明，觀察如是現在苦諦，由無明滅，一切悉滅。

酉二、釋差別5　戌一、緣起道理別2　亥一、問

**問：何因緣故，說緣起支非自作、非他作、非俱作，亦非無因生耶？**

亥二、答

**答：生者非有故，緣無作用故，緣力所生故。**

　　生者非有故等者：此中初句，釋非自作及非他作。第二句，釋非俱作。第三句，釋非無因生。前說依無常義，緣起甚深，此應準知。

戌二、緣起譬喻別2　亥一、苦芽等喻2　天一、問

**問：於緣起中，何等是苦芽**[^35]**？誰守養苦芽？何等為苦樹？**

天二、答3　地一、苦芽喻

**答：無明、行緣所引識乃至受，是苦芽。**

地二、守養苦芽喻

**受緣所引愛乃至有，是守養苦芽。**

地三、苦樹喻

**生與老死，當知是苦樹。**

　　無明行緣至當知是苦樹者：此中三種次第差別，當知意顯因、緣、果相，故作是喻。

亥二、炷膏等喻3　天一、如炷

**問：幾緣起支當知如炷？答：識乃至受。**

天二、如膏

**問：幾支如膏？答：無**[^36]**明、行、愛、取、有。**

天三、如焰

**問：幾支如焰？答：生、老死應知。**

　　如炷如膏如焰等者：此中識乃至受是順集諦法，故喻如炷；無明、行、愛、取、有是集諦法，故喻如膏；生與老死是苦諦法，故喻如焰；諸非聰慧補特伽羅，譬於灌油并集炷者；如是苦燈燒然長世。如下攝事分說。（陵本九十三卷七頁7006）

戌三、緣起增減別2　亥一、增益2　天一、問

**問：何因緣故，於緣起黑品教中說名增益？**

天二、答2　地一、由積聚

**答：一切有支純大苦聚為後果故。**

地二、由隨增

**又諸有支，前前為緣，後後所隨故。**

　　於緣起黑品教中說名增益等者：此中增益，釋有二別。一、果增益，二、因增益。如文次第差別應知。攝事分說：由三種相，於緣生行應正了知流轉漸次。何等為三？一、因增益故；二、果生起故；三、果增集故。如是一切略攝為一，總名諸法若增、若生、若集。（陵本九十四卷十四頁7096）與此義同，開合有別。

亥二、損減2　天一、問

**問：何因緣故，於白品教中說名損減？**

天二、答2　地一、由隨減

**答：由一切支，前前永斷，後後滅**[^37]**故。**

地二、由漸減

**又是純大苦聚損減因故。**

　　於白品教中說名損減等者：此釋損減，亦有二別。謂因及果，如次應知。攝事分說：依因果滅，如其所應，當知說名若減、若滅、若沒。（陵本九十四卷十四頁7096）其義正同。

戌四、有因法苦別2　亥一、有因法

**問：幾緣起支名有因法？答：謂前七。**

　　幾緣起支名有因法等者：識乃至受，法所顯故，是名為法；無明及行是彼引因；總合為一，名有因法。

亥二、有因苦

**問：幾緣起支名有因苦？答：餘五。**

　　幾緣起支名有因苦等者：生、老死支，苦所顯故，是名為苦；愛、取、有三，是彼生因；總合為一，名有因苦。

戌五、滅盡所顯別3　亥一、漏盡所顯

**問：幾支滅是漏盡所顯？答：三。**

　　幾支滅是漏盡所顯等者：無明、愛、取是漏自性。此永斷故，說名漏盡。是故三滅，名為漏盡所顯。

亥二、緣盡所顯

**問：幾支滅是緣盡所顯？答：即此三是餘支緣故。**

　　幾支滅是緣盡所顯等者：無明、愛、取能為雜染，是餘支緣。由此滅故，餘支亦滅。故即此三，名為緣盡所顯。

亥三、受盡所顯

**問：幾支滅是受盡所顯？答：一。謂由煩惱已斷故，所依滅時，此一切受皆永息滅故。**

　　幾支滅是受盡所顯等者：此中唯約明觸生受為論，故作是答。於有餘依涅槃界中，無明觸所生受一切已滅，由是故說煩惱已斷，唯現領受明觸生受。於無餘依涅槃界中般涅槃時，此亦永滅。由是說言此所依滅時，此一切受皆永息滅，是故名為受盡所顯。

酉三、釋建立2　戌一、七十七智2　亥一、問

**問：何因緣故，依止緣起建立七十七智耶？**

亥二、答2　天一、別列七智

**答：為顯有因雜染智故，又復為顯於自相續自己所作雜染智故，又復為顯前際諸支無始時故，又復為顯後際諸支容有雜染還滅義故，又復為顯支所不攝諸有漏慧遍知義故。**

天二、總結建立

**於一一支皆作七智，當知總有七十七智。**

　　為顯有因雜染智故至七十七智者：攝事分說：三時遍智有差別故，如前所說決定遍智有差別故，由法住智所攝能取智無常性有差別故，當知建立七十七種智事差別。（陵本九十四卷十四頁7095）今依彼文，正解此義。彼言決定遍智差別，即此初二句攝。云何知耶？攝事分說：其於緣生諸行流轉修觀行者，略有二種作猶豫法。云何為二？一者、承習說無因論，二者、承習說惡因論。乃至廣說若有多聞諸聖弟子，遠離二種非真實論，正觀流轉，由是因緣，得善決定，無有疑惑，內證真實。（陵本九十四卷十一頁7087）是即決定遍智有二差別。由是當知今言有因，為簡無因；復言於自相續自己所作，為簡惡因。文有開合，義無少別。又復彼言三時遍智差別，即此第三、第四句攝。此雖但說前際、後際，然義兼顯有其中際。以從前際，中際得生；從其中際，後際流轉、或還滅故。又復彼言法住智所攝能取智無常差別，即此第五句攝。此言支所不攝諸有漏慧，謂聞思修三所成慧，即彼法住智所攝能取智。此言遍知義，即彼無常性差別。云何差別？謂即生滅。攝事分云：彼於苦、集二諦有生滅智，如實了知由因集故，如其所集；由因滅故，如其所滅。謂由定地世間作意，修習如是作意因緣，入諦現觀。（陵本九十三卷二十頁7045）是即支所不攝諸有漏慧所遍知義，亦即無常性差別義。前說：若學所有善有漏法，彼與流轉相違故，及用明為緣故，非支。（陵本十卷十五頁810）是故此言支所不攝。如是生滅無常說有二智，前、中、後際說有三智，決定遍智遠離無因及與惡因說有二智，總合成為七種差別。從老死支逆觀前支，行為邊際，一一支中皆有七智，是故總成七十七智。無明自性是染汙故，不由餘法能為因故，此中不說。

戌二、四十四智2　亥一、問

**問：何因緣故，於緣起中建立四十四智耶？**

亥二、答

**答：為顯於一一支，依四聖諦觀察道理，是故總有四十四智。**

　　為顯於一一支至四十四智者：緣起聖道經說：曾見老死，見老死集，見老死滅，見於老死趣滅行跡；如是曾見生、有、取、愛、受、觸、六處、名色、識、行，曾見行集，曾見行滅，曾見於行趣滅行跡。是即於一一支，依四聖諦觀察差別。逆觀緣起，除無明支，所餘諸支皆有四智，是故總成四十四智。

辰二、約緣境辨2　巳一、生欲界2　午一、由眼耳

**復次，若生欲界，依欲界身，引發上地若眼、若耳，由此見聞下地、自地所有色聲。**

午二、由意根

**又依此身，起三界意及不繫意而現在前。**

巳二、生色無色界

**若生色無色界，除其下地，一切現前如在欲界。**

　　若生欲界至如在欲界者：此中差別，應依集論廣釋其相。（集論一卷十四頁31,666b）彼云：生長欲界，用色纏眼見欲纏色，或用色纏上地眼見下地色。即此所說依欲界身，引發上地若眼、若耳，由此見聞下地、自地所有色聲。當知此中若眼、若耳，謂定地起天眼、天耳，非餘。彼論又云：若生長欲界，即以欲纏意，知三界法及無漏法。即此所說又依此身，起三界意及不繫意而現在前。彼論又云：生長色界，即以色纏身，還覺自地觸；若生長無色界，即以無色纏意，知無色纏自地法及無漏法。是即此說除下地義。又色纏意，知三界法及無漏法；無色纏意，以無漏意知三界法及無漏法。是即此所說一切現前如在欲界義。

辛二、明對治3　壬一、標

**復次，此三種雜染，謂煩惱雜染、業雜染、生雜染，為欲斷故，修六種現觀應知。**

壬二、徵

**何等為六？**

壬三、列

**謂思現觀、信現觀、戒現觀、現觀智諦現觀、現觀邊智諦現觀、究竟現觀。**

　　修六種現觀者：決定義是現觀義。此六種相，如下決擇分釋。（陵本五十五卷十六頁4454）此能對治三種雜染，隨應當知。亦如下決擇分正廣分別。（陵本七十一卷二頁5515）

**瑜伽師地論科句披尋記卷第十**

[^1]: 「諸」，磧砂作「無」。

[^2]: 「本」，大正作「前時」。

[^3]: 「襵」，磧砂、大正、陵本「攝」。

[^4]: 「鬚」，磧砂作「鬢」。

[^5]: 「時蘊」，磧砂、大正、陵本「時運」。韓清淨註：「依緣起經改之」。

[^6]: 同上。

[^7]: 「受」，磧砂作「愛」。

[^8]: 大正無「為」字。

[^9]: 「知」，磧砂作「如」。

[^10]: 「揀」，大正作「簡」。

[^11]: 「穴」，磧砂作「冗」。

[^12]: 「既」，磧砂作「即」。

[^13]: 「任」，磧砂作「住」。

[^14]: 「六處」，披尋記原作「名色」。

[^15]: 「六處」，披尋記原作「名色」。

[^16]: 「潤」，磧砂作「閏」。

[^17]: 磧砂、大正、陵本無「生」字。

[^18]: 磧砂無「即」字。

[^19]: 磧砂無「除」字。

[^20]: 「受」，磧砂作「愛」。

[^21]: 「念」，大正作「命」。

[^22]: 披尋記原無出處。

[^23]: 「怖」，磧砂作「悕」。

[^24]: 披尋記原無出處。

[^25]: 披尋記原無出處。

[^26]: 「捨」，披尋記原作「受」。成唯識論原文作「捨」。

[^27]: 披尋記原無出處。

[^28]: 披尋記原無出處。

[^29]: 披尋記原無出處。

[^30]: 披尋記原無出處。

[^31]: 「及」，大正作「又」。

[^32]: 「受」，磧砂作「苦」。

[^33]: 「三種」，披尋記原作「二種」。卷九十三原文作「三種」。

[^34]: 「還」，大正作「過」。

[^35]: 「苦芽」，磧砂作「苦牙」。後三同此。

[^36]: 「無」，大正作「元」。

[^37]: 「滅」，大正作「減」。
