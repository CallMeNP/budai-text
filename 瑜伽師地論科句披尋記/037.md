# 瑜伽師地論科句披尋記卷第三十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處威力品第五**

午三、威力處（即威力品）2　未一、徵

**云何諸佛菩薩威力？**

未二、釋2　申一、略三種3　酉一、聖威力

**當知略有三種。一者、聖威力。謂佛菩薩得定自在，依定自在，隨其所欲一切事成。**

　　謂佛菩薩得定自在者：此中菩薩，唯約八地以上為論，由於無加行無功用無相住中得十自在故。下皆準知。

**心調柔故，善修心故，是名聖威力。**

　　善修心故者：善故名聖，由無染義是善義故。如三摩呬多地中聖智三摩地說。（陵本十二卷十五頁1030）

酉二、法威力2　戌一、釋義

**二者、法威力。謂諸勝法有廣大果，有大勝利，是名法威力。**

戌二、顯體

**此中法者，即是六種波羅蜜多，所謂布施乃至般若。如是諸法有大威力，名法威力。**

酉三、俱生威力

**三者、俱生威力。謂佛菩薩先集廣大福德資糧，證得俱生甚希奇法，是名俱生威力。**

申二、廣五種2　酉一、標列

**又佛菩薩如是威力品類差別，復有五種。一者、神通威力，二者、法威力，三者、俱生威力，四者、共諸聲聞、獨覺威力，五者、不共聲聞、獨覺威力。**

酉二、隨釋4　戌一、神通威力2　亥一、徵

**云何諸佛菩薩神通威力？**

亥二、釋2　天一、出種類

**謂六神通。一者、神境智作證通，二者、隨念宿住智作證通，三者、天耳智作證通，四者、見死生**[^1]**智作證通，五者、知心差別智作證通，六者、漏盡智作證通。是名神通威力。**

　　神境智作證通等者：謂從一種變作多種，如是廣說乃至梵世身自在轉，是名神境。由神境智，於此神境領受示現，是故說此名為神境。若智具大威德，修所成，是修果，名神境智。由此智，於彼境能領受、能示現，是故說此名神境智。即此智種子，由生緣所攝受故，勢力增長，相續隨轉，名神境智作證。如是一切總攝為一，名神境智作證通。如決擇分說。（陵本六十九卷十一頁5211）[^2]如是乃至漏盡智作證通，皆如彼釋應知。

天二、別辨相6　地一、神境智通2　玄一、徵

**云何諸佛菩薩神境智通？**

玄二、釋3　黃一、出種類

**謂佛菩薩神境智通略有二種。一者、能變通，二者、能化通。如是二種品類差別，各有多種。**

黃二、別辨相2　宇一、能變通3　宙一、徵

**云何能變神境智通品類差別？**

宙二、釋2　洪一、出種類

**謂十八變。一者、震**[^3]**動，二者、熾然，三者、流布，四者、示現，五者、轉變，六者、往來，七者、卷，八者、舒，九者、眾像入身，十者、同類往趣，十一者、顯，十二者、隱，十三者、所作自在，十四者、制他神通，十五者、能施辯才，十六者、能施憶念，十七者、能施安樂，十八者、放大光明。如是等類，皆名能變神境智通。**

洪二、別辨相16　荒一、震動

**震動者，謂佛菩薩得定自在，心調柔故，善修心故；依定自在，普能震動寺館舍宅、村邑聚落、城郭國土、那落迦世界、傍生世界、祖父世界、人世界、天世界、**

　　祖父世界者：謂餓鬼趣應知。

**一四大洲、一千世界、二千世界、三千大千世界、百三千大千世界、千三千大千世界、百千三千大千世界，乃至無量無數三千大千世界皆能震動。是名震動。**

荒二、熾然

**熾然者，謂佛菩薩依定自在，從其身上發猛焰火，於其身下注清冷水；從其身下發猛焰火，於其身上注清冷水。入火界定，舉身洞**[^4]**然，遍諸身分出種種焰，青、黃、赤、白、紅紫、碧綠、頗胝迦色。是名熾然。**

荒三、流布

**流布者，謂佛菩薩依定自在，流布光明，遍滿一切寺館舍宅，乃至無量無數世界無不充滿，如前震動。是名流布。**

荒四、示現2　日一、釋2　月一、示現五趣

**示現者，謂佛菩薩依定自在，如其所樂，示彼一切諸來會眾沙門、婆羅門、聲聞、菩薩、天、龍、藥叉、健達縛、阿素洛、揭路荼**[^5]**、緊捺洛、牟呼洛伽、人、非人等，令悉現見下諸惡趣、上諸人天。**

月二、示現佛土

**復令現見諸餘佛土，及於其中諸佛菩薩。乃至超過殑伽沙等諸佛國土，種種名聲所表佛土，及彼土中某名如來，悉令現見；亦為宣說彼佛土名，及如來名。齊彼至此，若復過彼諸佛國土及諸如來，隨其所欲，乃至所欲皆令現見，亦為宣說。**

日二、結

**是名示現。**

荒五、轉變2　日一、釋3　月一、於四大種2　盈一、於隨一

**轉變者，謂佛菩薩依定自在，若於其地起水勝解，即令成水如實非餘；火、風勝解亦復如是。若於其水起地勝解，即令成地如實非餘；火、風勝解亦復如是。若於其火起地勝解，即令成地如實非餘；水、風勝解亦復如是。若於其風起地勝解，即令成地如實非餘；水、火勝解亦復如是。**

　　即令成水如實非餘者：謂所變水堪為受用，非唯顯現令可覩見，是名如實。即於此事所作成辦，故名非餘。如說於水如是，於餘一切皆應準知。

盈二、於一切

**若於一切起餘勝解，即隨勝解如實非餘。**

月二、於所造色2　盈一、例大種

**如於大種互相轉變，色、香、味、觸，當知亦爾。**

　　若於一切起餘勝解者：此中一切，謂即地、水、火、風。於是一切起空勝解，名餘勝解。

盈二、舉所攝2　昃一、於種種2　辰一、資具攝

**若於草葉、牛糞、泥等，起於飲食、車乘、衣服、嚴飾資具、種種塗香、華鬘勝解，即隨勝解如實非餘。**

辰二、財寶攝

**若於沙石、瓦礫等物，起於末尼、真珠、琉璃、蠡**[^6]**貝、璧**[^7]**玉、珊瑚勝解，即隨勝解如實非餘。若於諸山、雪山王等起金勝解，即隨勝解如實非餘。**

昃二、於一切

**若於一切起餘勝解，即隨勝解如實非餘。**

　　若於草葉牛糞泥等者：自下為顯八勝處中所觀資具等色，若劣、若勝，隨欲轉變，故作是說。言劣色者，謂聲、香、味、觸不可意色。與此相違，當知勝色。如三摩呬多地說。（陵本十二卷七頁992）此所舉事，隨應當知。

月三、於有情類2　盈一、舉顯色

**若於好色有情起惡色勝解，於惡色有情起好色勝解，於俱非有情起好色、惡色勝解，於俱有情起俱非勝解，即隨勝解如實非餘。**

盈二、例形色

**如於好色、惡色，於具支節、不具支節，及肥瘦等，當知亦爾。**

日二、結

**如是於餘所有自相可變色物起餘勝解，皆隨勝解一切轉變，如實非餘。是名轉變。**

　　若於好色有情起惡色勝解等者：此顯八勝處中所觀有情，好色、惡色隨欲轉變，故作是說。言好色者，謂美妙顯色。一向淨妙故。與此相違，名為惡色。如三摩呬多地說。（陵本十二卷七頁992）

荒六、往來2　日一、釋2　月一、別列三種

**往來者，謂佛菩薩依定自在，隨其所樂，於諸牆壁、山石等中縱身往來，無有滯礙。廣說乃至往於梵世，乃至上至色究竟天，還來無礙。或復傍於無量無數三千大千世界，若往、若來皆無滯礙。**

月二、隨應配釋

**或運麤重四大種身，或於遠處作近勝解，或如意勢速疾往來。**

日二、結

**是名往來。**

　　或如意勢速疾往來者：身心符順，名如意勢。如說中有，身往趣生，非心緣往；此亦如是，以意為依，身往來故。

荒七、卷舒

**卷、舒者，謂佛菩薩依定自在，能卷一切雪山王等如一極微，舒一極微令如一切雪山王等。是名卷、舒。**

荒八、眾像入身

**眾像入身者，謂佛菩薩依定自在，能以種種現前大眾，及以一切村邑、聚落、草木、叢林、諸山、大地一切色像內己身中，令諸大眾各各自知入其身內。是名眾像入身。**

荒九、同類往趣2　日一、釋2　月一、舉於剎帝利2　盈一、示同類

**同類往趣者，謂佛菩薩依定自在，或能往趣剎帝利眾，同其色類，如彼形量，似彼言音。彼若以此名如是義，亦即以此名如是義；彼不以此名如是義，亦不以此名如是義。**

盈二、明化事

**然後為其演說正法，示現、教導、讚勵、慶慰。化事既終，欻然隱沒。**

　　示現教導讚勵慶慰者：攝釋分說：示現者，謂為令受學白品行故，示現四種真實道理。教導者，謂示現已，得信解者，安置學處，令正受行。讚勵者，謂彼有情若於所知、所行、所得中，心生退屈，爾時稱讚策勵其心，令於彼事堪有勢力。慶慰者，謂彼有情於法隨法勇猛正行，即應如實讚悅，令其歡喜。（陵本八十一卷八頁6192）其義應知。

**沒後時眾迭相顧言：不知沒者天耶？人耶？**

月二、例於餘有情

**如能往趣剎帝利眾，如是往趣婆羅門眾、若沙門眾、若長者眾、若居士眾、四天**[^8]**王天、三十三天、夜摩天、覩史多天、樂變**[^9]**化天、他化自在天、梵眾天、梵先**[^10]**益天、大梵天、少光天、無量光天、光音天、少淨天、無量淨天、遍淨天、無雲天、福生天、廣果天、無煩天、無熱天、善現天、善見天、色究竟天，當知亦爾。**

日二、結

**是名同類往趣。**

荒十、隱顯

**隱、顯者，謂佛菩薩依定自在，於大眾前，百度、千度，或過於是，隱沒自身，復令顯現。是名隱、顯。**

荒十一、所作自在

**所作自在者，謂佛菩薩依定自在，普於一切諸有情界往、來、住等所作事中，皆自在轉。令去即去，令住即住，令來即來，令語即語。是名所作自在。**

荒十二、制他神通2　日一、釋2　月一、總標

**制他神通者，謂佛菩薩依定自在，能制伏他所現神通。**

月二、別顯3　盈一、如來

**如來神通普能制伏其餘一切具神通者所現神通，如其所欲，令事成辦。**

盈二、究竟菩薩

**究竟菩薩一生所繫，或最後有所有神通，**

　　究竟菩薩一生所繫等者：若諸菩薩到究竟地，住於最上成滿住中，是名究竟菩薩。作大自在，過色究竟，一切生處最為殊勝。當知此由增上業感，得生其中，是名一生所繫。若諸菩薩於此生中，菩提資糧已極圓滿，或生婆羅門大國師家，或生剎帝利大國王家，能現等覺阿耨多羅三藐三菩提，廣作一切佛所作事，是名略說菩薩最後生。如生品說。（陵本四十八卷二十五頁3895）此最後有，準彼應釋。

**除諸如來、等類菩薩，悉能制伏其餘一切具神通者所現神通。**

　　除諸如來等類菩薩者：此中菩薩，謂同一住，功德平等，故名等類。

盈三、諸餘菩薩

**諸餘菩薩所有神通，除入上地、等類菩薩，悉能制伏其餘一切具神通者所現神通。**

日二、結

**是名制他神通。**

荒十三、能施辯才

**能施辯才者，謂佛菩薩依定自在，若諸有情辯才窮盡，能與辯才。是名能施辯才。**

荒十四、能施憶念

**能施憶念者，謂佛菩薩依定自在，若諸有情於法失念，能與憶念。是名能施憶念。**

荒十五、能施安樂2　日一、釋2　月一、與輕安

**能施安樂者，謂佛菩薩依定自在，說正法時，與聽法者饒益身心輕安之樂，令離諸蓋，專心聽法。暫時方便，而非究竟。**

　　令離諸蓋專心聽法等者：蓋有五種，謂貪欲等。於聞法時隨一現行，能覆真實義不顯了。諸佛菩薩以其神力，能令遠離如是諸蓋，無散亂心聽聞正法。然此唯是暫時方便，而不能令畢竟[^11]斷滅，故非究竟。

月二、滅[^12]災害

**又令諸界互相違變**[^13]**能為損害、非人所行、災癘、疾疫皆得息滅。**

日二、結

**是名能施安樂。**

荒十六、放大光明2　日一、釋3　月一、總標舉

**放大光明者，謂佛菩薩依定自在，以神通力，身放光明。**

月二、別辨相3　盈一、惡趣苦

**或有一光往十方面無量無數諸世界中，令惡趣等一切有情息彼眾苦。**

盈二、集會天等

**或有一光往諸天界，令大威德天、龍、藥叉、健達縛、阿素洛、揭路荼**[^14]**、緊捺洛、牟呼洛伽等住自宮中，蒙光覺悟，皆來集會。**

盈三、集會菩薩

**或有一光往十方面無量無數諸世界中，令住他方世界菩薩蒙光覺悟，皆來集會。**

月三、舉要義

**以要言之，諸如來等能放**[^15]**無量無數品類種種光明，能作無量無數世界無量無數諸有情類無量無數利益之事。**

日二、結

**是名放大光明。**

宙三、結

**當知如是一切能變神境智通品類差別，一一分別無量無數。由此神通，能轉所餘有自性物令成餘物，故名能變神境智通。**

　　能轉所餘有自性物令成餘物者：如地變水、水變地等，各各相望自性有別，是故更互相望名餘，而作是說。

宇二、能化通2　宙一、徵

**云何能化神境智通品類差別？**

宙二、釋3　洪一、略標2　荒一、出體性

**謂若略說，無事而有，是名為化。能以化心，隨其所欲，造作種種未曾有事，故名能化神境智通。**

荒二、辨種別

**此復多種。或化為身及化為境，或化為語。**

洪二、廣辨2　荒一、化身及境2　日一、釋2　月一、略2　盈一、化身2　昃一、辨似不似

**或化為身及化為境者，化似自身，或不相似；化似他身，或不相似。**

昃二、簡非實根

**又所化身，若自、若他，或似、不似，唯能化作與根相似根所依處，而非實根。**

　　唯能化作與根相似等者：清淨色根，是名實根。謂所化身唯能化似自他根所依處，不能化似自他清淨色根，故作是說。

盈二、化境

**復能化作相似境界。謂飲食等，末尼、真珠、琉璃寶等，所有色、香、味、觸所攝外資生具。若彼相似，若異於彼，隨其所欲一切能化。**

月二、廣2　盈一、化身2　昃一、標列差別

**又所化身與己同類，非一眾多種種差別。**

　　又所化身與己同類等者：謂若菩薩化菩薩身，與自相似有其多種。謂如分位、體性、容色、形貌種種相似，是名與己同類，非一眾多種種差別。

**或作天、龍、藥叉、健達縛、阿素洛、揭路荼**[^16]**、緊捺洛、牟呼**[^17]**洛伽色像，或作人、傍生、鬼、那落迦色像，或作聲聞、獨覺、菩薩、如來色像。**

昃二、明似不似2　辰一、與己同類

**若所化身與菩薩身極相似者，名所化身與自相似。若不爾者，名所化身非自相似。**

辰二、與他同類2　宿一、化一2　列一、舉天身

**又所化身與他同類亦有多種。若作天身，與彼天身極相似者，名所化身與他相似；若不爾者，名所化身非他相似。**

列二、例餘身

**如作天身，乃至佛身，當知亦爾。**

　　又所化身與他同類等者：此中他言，謂即前說天、龍、藥叉，廣說乃至如來色相。與彼相似，亦有分位、體性、容色、形貌非一眾多種種差別，故言多種。

宿二、化多2　列一、徵

**云何此中化作多身？**

列二、釋2　張一、明化事

**謂佛菩薩於十方面無量無數諸世界中，一時化作種種形類，能為無量無數有情作利益事。**

張二、顯差別

**如是所化種種形類，於中或有諸佛菩薩雖滅度後，由住持力而故隨轉；或有暫時作利益已，化事便息。**

　　一時化作種種形類等者：決擇分說：諸佛世尊有四種化，遍十方界功能[^18]無礙。一、未成熟有情令成熟故，作菩薩行化。二、已成熟有情令解脫故，於三千大千世界百拘胝贍部洲中，同於一時方便攝受如來之化。三、即為彼所化有情作聲聞化。四、即為彼所化有情作獨覺化。（陵本七十四卷十一頁5706）此說種種形類，能為無量無數有情作利益事，準彼應知。

盈二、化境2　昃一、令覩見

**又佛菩薩或作化事，唯令眾生覩見而已，如幻所作不堪受用。**

昃二、令受用

**或復化作飲食、衣服、末尼、真珠、琉璃、螺貝、璧**[^19]**玉、珊瑚、車乘等事，與實無異。如是所作財食眾具，令諸眾生常得受用。**

日二、結

**是名化身及化境界。**

荒二、化語2　日一、列

**或化為語者，或有化語妙音相應，或有化語廣音具足，或有化語**[^20]**繫屬於自**[^21]**，或有化**[^22]**語繫屬於他，或有化語無所繫屬，或有化語宣說正法言辭所攝，或有化語誨責放逸言辭所攝。**

日二、釋7　月一、妙音相應2　盈一、眾會相應

**妙音相應者，謂佛菩薩所說化語，其聲深遠如雲雷音，其聲和雅如頻迦音，能感眾心，甚可愛樂。**

盈二、法義相應

**又此化語，圓上、微妙、顯了、易解、樂聞、無逆、無依、無盡。**

　　圓上微妙等者：此顯八種語具圓滿。聲聞地說：成就最上首語、極美妙語、甚顯了語、易悟解語、樂欲聞語、無違逆語、無所依語、無邊際語。如是名為語具圓滿。（陵本二十五卷三頁2078）一一差別，如攝釋分釋。（陵本八十一卷三頁6172）今此圓上，即彼上首，謂以圓滿涅槃為上首故。餘文易知，如次準釋。

月二、廣音具足2　盈一、隨類遍告2　昃一、遍無量類

**廣音具足者，謂佛菩薩所說化語，其聲廣大，隨其所樂，無量種類天、龍、藥叉、健達縛、阿素洛、揭路荼**[^23]**、緊捺洛、牟呼洛伽、聲聞、菩薩、人、非人等無量眾會，一踰**[^24]**繕那皆悉充滿，以妙圓音隨類遍告。**

昃二、遍無量界

**又隨所樂，小千世界、二千世界、三千大千**[^25]**世界，乃至十方無量無數諸世界中，若近、若遠所有眾會，以妙圓音隨類遍告。**

盈二、隨應說法

**於此聲中出種種音，為諸眾生說種種法，隨其所應，各得義利。**

月三、繫屬於自

**繫屬於自者，謂佛菩薩所說化語，於化自身出種種音，宣說正法，誨責放逸。**

月四、繫屬於他

**繫屬於他者，謂佛菩薩所說化語，於化他身宣說正法，誨責放逸。**

月五、無所繫屬

**無所繫屬者，謂佛菩薩所說化語，或於空中、或於所化非情法上而有所說。**

月六、宣說正法言辭所攝

**宣說正法言辭所攝者，謂佛菩薩所說化語，開示正理，令諸愚癡於種種法皆得悟解。**

月七、誨責放逸言辭所攝

**誨責放逸言辭所攝者，謂佛菩薩所說化語，為不愚癡獲得淨信而放逸者，責其放逸，令生慚愧；誨不放逸，令勤修學。**

洪三、總結

**如是所說眾多化事略有三種，化身、化境，及以化語。當知如是一切能化神境智通品類差別，一一分別無量無數。**

黃三、結作業

**如是二種諸佛菩薩神境智通能辦**[^26]**二事。一者、示現種種神通，引諸眾生入佛聖教。二者、示現種種神通，惠**[^27]**施無量受苦眾生眾多品類利益安樂。**

地二、隨念宿住智通2　玄一、徵

**云何諸佛菩薩隨念宿住智通？**

玄二、釋3　黃一、辨差別3　宇一、於如是處3　宙一、自能念

**謂佛菩薩以宿住智，自能隨念己之宿住，曾於如是有情類中，我如是名，如經廣說。**

　　我如是名如經廣說者：經中說有八言說句，謂如是名、如是生類、如是種性、如是飲食、如是領受苦樂差別、如是長壽、如是久住、如是所有壽量邊際。依此八言說句，憶念過去身等一切品類差別，是名宿住隨念。

**亦能隨念他諸有情身等一切品類差別，如自隨念己事無異。**

　　有情身等一切品類差別者：謂隨言說句有六種略行，一者、呼召假名，二者、剎帝利等色類差別，三者、父母差別，四者、飲食方軌，五者、興盛衰損，六者、壽量差別。如建立品釋。（陵本四十九卷二十頁3964）是名有情身等一切品類差別。

宙二、令他念

**又能令他得宿住智，能自隨念前際所經若自、若他身等一切品類差別，曾於如是有情類中，我如是名，乃至廣說。**

宙三、展轉念

**如是有情轉復令他得宿住智，能自隨念一切宿住，如前無異。如是展轉令憶宿住，皆如自己。**

宇二、於如是類

**於現法中，又能隨念諸微細事，所有一切若少若多先所造作、先所思惟，皆無忘失。**

　　先所造作先所思惟者：身語意行，名所造作。種種分別，名所思惟。

宇三、於如是量3　宙一、剎那無間

**又能隨念無間剎那，次第所作無間斷故。**

宙二、有量有數

**又能隨念有量有數宿住差別，所知時劫可算數故。**

宙三、無量無數

**又能隨念無量無數宿住差別，所知時劫不可數**[^28]**故。**

黃二、舉要義

**以要言之，此宿住智於如是處、於如是類、於如是量，隨其所欲皆無礙轉。如是名為諸佛菩薩隨念宿住所攝威力。**

　　於如是處等者：自他有情身等一切品類差別，名如是處。諸所造作及所思惟，名如是類。無間剎那及有量數、或無量數，名如是量。

黃三、明作業2　宇一、示難行苦行

**又由隨念宿住智故，憶念本生，為諸有情開示先世種種品類第一希有菩薩所行難行苦行。令於佛所生淨信故，起恭敬故，令於生死深厭離故。**

　　憶念本生等者：聲聞地說：云何本生？謂於是中，宣說世尊在過去世彼彼方分，若死、若生，行菩薩行、行難行行，是名本生。（陵本二十五卷七頁2096）由是當知，此所說義，即彼本生言教所攝。

宇二、示業果異熟

**又由此智憶念本事，為諸眾生開示種種先世相應業果異熟，為令妄計前際常論、一分常論常見眾生破常見故。**

　　憶念本事等者：聲聞地說：云何本事？謂諸所有宿世相應事義言教，是名本事。（陵本二十五卷七頁2096）由是當知，此所說義，即彼本事言教所攝。謂除本生，宣說前際諸所有事故。

地三、天耳智通3　玄一、徵

**云何諸佛菩薩天耳智通？**

玄二、列

**謂佛菩薩以淨天耳，能於種種天聲、人聲、聖聲、非聖聲、大聲、小聲、辯聲、非辯聲、化聲、非化聲、遠聲、近聲皆悉得聞。**

玄三、釋12　黃一、聞天聲2　宇一、不作意

**聞天聲者，若不作意，下從欲界，上至色究竟宮，其中受生諸有情類種種音聲皆悉能聞。**

宇二、作意

**若作意時，過是已上諸世界聲皆亦能聞。**

　　過是已上諸世界聲等者：謂過此世界，於餘一切世界諸天趣聲皆遍能聞。由聞天聲，故說上言，為簡生傍人趣聞人聲故。

黃二、聞人聲

**聞人聲者，遍於一切傍四大洲受生有情種種音聲皆悉能聞。**

黃三、聞聖聲2　宇一、辨2　宙一、修善捨惡聲

**聞聖聲者，於諸如來、聲聞、獨覺及諸菩薩，若從彼聞展轉為餘諸有情類宣說種種示現、教導、讚勵、慶慰，勸修諸善、勸捨諸惡所有音聲皆悉能聞。**

宙二、能引義利聲

**又於一切無染汙心受持讀誦、論議決擇、無倒諫誨、為作憶念、教授、教誡，及餘所有善言善說能引義利種種音聲皆悉能聞。**

宇二、結

**如是等類，名聞聖聲。**

　　無倒諫誨等者：聲聞地說：善能諫舉、善作憶念、善能教授、善能教誡。如彼一一別釋應知。（陵本二十五卷三頁2078）

黃四、聞非聖聲

**聞非聖聲者，於諸有情虛**[^29]**妄、離間、邪綺、麤獷、生下惡趣、生上天趣、生傍人趣種種音聲皆悉能聞。**

黃五、聞大聲

**聞大聲者，謂於大眾生聲、大集會聲、種種苦具所逼切聲、大號哭聲、相呼召聲、大雷吼聲、諸螺貝聲、諸鼓角等種種音聲皆悉能聞。**

黃六、聞小聲

**聞小聲者，下至耳語諸微細聲皆悉能聞。**

黃七、聞辯聲

**聞辯聲者，於義易了種種音聲皆悉能聞。**

黃八、聞非辯聲

**聞非辯聲者，於義難了種種音聲，謂達羅弭荼種種明呪、風、鈴、樹響、鸚鵡、鴝鵒、百舌、鸝鷜**[^30]**、命命鳥等所出音聲皆悉能聞。**

黃九、聞化聲

**聞化聲者，謂於一切得心自在具神通者，依神通力所化音聲皆悉能聞。**

黃十、聞非化聲

**聞非化聲者，謂於種種異彼音聲皆悉能聞。**

黃十一、聞遠聲

**聞遠聲者，除佛菩薩所住聚落、城邑等中所有音聲，於餘乃至無量無數世界中聲皆悉能聞。**

黃十二、聞近聲

**聞近聲者，聞所除**[^31]**聲。**

地四、見死生智通2　玄一、徵

**云何諸佛菩薩見死生智通？**

玄二、釋2　黃一、辨所見2　宇一、有情世間相

**謂佛菩薩以超過人清淨天眼，見諸有情死時、生時、妙**[^32]**色、惡色、若劣、若勝，**

　　以超過人清淨天眼等者：建立品說：此中靜慮說名天住。眼依彼故，是彼果故，彼攝受故，名為天眼。是極圓滿、是善清淨靜慮果故，名極清淨。於其人中，所有名字皆不相似，是故說言超過於人。欲界天中亦有生得，名相似轉清淨天眼，人中亦無。諸有情類臨欲終沒，名為死時；住在中有，名為生時。趣黑闇者，由二種相，起如是類意生中有，如黑羺光及陰闇夜，故名惡色。趣明白者，由二種相，起如是類意生中有，如晴明夜及婆羅痆斯極鮮白衣，故名好色。諸惡色者，說名為劣；諸好色者，說名為妙。諸下劣者，名往惡趣；諸勝妙者，名往善趣。（陵本四十九卷二十頁3967）如彼應釋。

**及於後際生已增長，諸根成熟，身諸所作善、惡、無記差別而轉。**

　　生已增長諸根成熟者：此顯次第生身之相。謂出胎已，從嬰孩位至少年位，是名生已增長。從少年位乃至老位，是名諸根成熟。

宇二、器世間相

**又現見知諸光明色、諸微細色、諸變化色、諸淨妙色，下至無間，上至色究竟宮，不由作意皆能見知。若作意時，能見上下無量無數餘世界色，亦能見傍無量無數諸世界中一切諸色，乃至能見彼彼佛土彼彼如來安坐彼彼異類大會，宣說正法，顯然無亂。**

　　又現見知諸光明色等者：謂如日月星等及諸有情自然身光，是名諸光明色。微細色聚，名微細色，非謂極微。決擇分說：以彼天眼，唯取聚色中表、上下、前後、兩邊、若明、若闇，必不能取極微處所，由極微體以慧分析而建立故。（陵本五十四卷十二頁4335）神境智通諸所有色，名變化色。上諸天趣彼所有色，名淨妙色。

黃二、明作業2　宇一、別釋2　宙一、正顯天眼

**又佛菩薩以淨天眼，普見十方無量無數諸有情類身之所作淨不淨業。既見彼已，隨其所應、隨其所宜，施作種種利益安樂。**

宙二、兼明天耳

**以淨天耳，普聞十方無量無數諸有情類語之所作淨不淨業。既聞彼已，隨其所應、隨其所宜，施作種種利益安樂。**

宇二、總結

**是名略說諸佛菩薩天眼、天耳之所作業。**

地五、知心差別智通2　玄一、徵

**云何諸佛菩薩知心差別智通？**

玄二、釋2　黃一、辨差別2　宇一、所知心4　宙一、有煩惱離煩惱心

**謂佛菩薩以他心智，遍知十方無量無數諸世界中他有情類，若有纏煩惱心，若離纏煩惱心，若有隨縛、有隨眠煩惱心，若離隨縛、離隨眠煩惱心。**

宙二、有染無染心

**又遍了知有染心、邪願心，謂諸外道心及有愛染心。又遍了知無染心、正願心，謂與上相違心。**

　　謂諸外道心及有愛染心者：謂墮邪梵行求，是名諸外道心。若墮欲求、有求，是名有愛染心。此釋前說有染及與邪願，非定別配。由彼皆為後有愛之所攝受，是故皆名有染及邪願心。

宙三、劣中勝心

**又遍了知劣心，謂生欲界諸有情類，下至一切禽獸等心。又遍了知中心，謂生色界諸有情類諸所有心。又遍了知勝心，謂生無色界諸有情類諸所有心。**

宙四、受相應心

**又遍了知樂相應心、苦相應心、不苦不樂相應心。**

宇二、能知智2　宙一、於一有情

**又能以一知他心智，於一有情如是所有、如是體性、如是品類、如是行相、如是分齊心起現前，於一念頃并如實知。**

　　於一有情如是所有等者：所有，即是煩惱差別。有尋有伺地說：能攝依事，故名所有。（陵本八卷六頁567）體性，謂彼善不善等心轉差別。品類，謂彼軟中上品差別。行相，謂彼緣境生起差別。分齊，謂彼凡聖建立差別。

宙二、於多有情

**又能以一知他心智，於多有情如是所有、如是體性、如是品類、如是行相、如是分齊心起現前，於一念頃并如實知。**

黃二、明作業

**又佛菩薩此他心通，知諸有情諸根勝劣，知諸有情種種勝解，知諸有情種種界行，隨其所應，能正安處趣涅槃宮種種正行。當知是名此所作業。**

　　知諸有情諸根勝劣等者：建立品說：如所成熟修證圓滿，信等五根成軟中上，當知是名諸根勝劣。若從他信以為其先，或觀諸法以為其先，成軟中上愛樂印解，當知是名種種勝解。若廣建立種種種性，或諸聲聞所有種性，或諸獨覺所有種性，或諸如來所有種性，或有種種不定種性，或貪等行差別道理，乃至有情八十千行，當知此中名種種界。（陵本四十九卷十九頁3961）準彼應釋。

地六、漏盡智通2　玄一、徵

**云何諸佛菩薩漏盡智通？**

玄二、釋3　黃一、辨差別2　宇一、於漏盡得等

**謂佛菩薩如實了知煩惱盡得，如實了知若自、若他於諸**[^33]**漏盡已得未得，如實了知若自、若他所有能得漏盡方便。如能如實了知方便，於非方便亦如實知。**

宇二、於有增上慢等

**如實知他於漏盡得有增上慢，如實知他於漏盡得離增上慢。**

　　如實了知煩惱盡得者：謂心於彼煩惱究竟解脫，證得畢竟種性清淨，是名煩惱盡得，亦名漏盡得。漏即煩惱之異名故。

黃二、顯最勝

**又諸菩薩，雖能如實了知一切漏盡功德能證方便，而不作證。是故菩薩於有漏事及與諸漏不速捨離，雖行種種有漏事中，而不染汙。如是威力，於諸威力最為殊勝。**

黃三、明作業

**又佛菩薩由漏盡智，自無染汙；亦善為他廣分別說，壞增上慢。當知是名此所作業。**

戌二、法威力3　亥一、徵

**云何法威力？**

亥二、釋2　天一、略標列

**謂布施威力乃至般若威力。此布施等諸法威力，應知一一略有四相。一者、斷所對治相，二者、資糧成熟相，三者、饒益自他相，四者、與當來果相。**

天二、隨別釋6　地一、布施2　玄一、釋4　黃一、斷所對治相

**布施四相者，謂諸菩薩修行惠施，能斷慳**[^34]**吝，施所對治。是名第一。**

　　能斷慳吝施所對治者：財、法執著，是名慳吝。此亦名為施所對治，由行惠施能斷彼故。

黃二、資糧成熟相

**即此惠施，能作自己菩提資糧，亦即能作布施攝事成熟有情。是名第二。**

黃三、饒益自他相

**施先意悅，施時心淨，施已無悔，於三時中心常歡喜，以自饒益；亦能除他饑渴、寒熱、種種疾病、所欲匱乏、怖畏眾苦，以饒益他。是名第三。**

　　亦能除他饑渴寒熱等者：施以飲食，能除饑渴。施以衣服，能除寒熱。施以醫藥，能除種種疾病。施以資生眾具，能除所欲匱乏。施以無畏，能除怖畏眾苦；謂如拔濟獅子、虎狼、鬼魅等畏，拔濟王賊等畏，拔濟水火等畏。如是一切名饒益他。

黃四、與當來果相

**於當來世在在生處，恆常富樂，得大祿位、得大財寶、得大朋黨、得大眷屬。是名第四。**

玄二、結

**是名布施威力四相。此外無有若過若增。**

地二、持戒2　玄一、釋4　黃一、斷所對治相

**持戒四相者，謂諸菩薩受持清淨身語律儀，能斷犯戒，戒所對治。是名第一。**

黃二、資糧成熟相

**即所受持清淨尸羅，能為自己菩提資糧，亦即能作同事攝事成熟有情。是名第二。**

黃三、饒益自他相

**受持淨戒，捨離犯戒為緣所生怖畏、眾罪、怨敵等事，寢寤安樂，以自饒益。又由淨戒、無悔、歡喜乃至心定，以自饒益；受持淨戒，不損惱他，普施一切有情無畏，以饒益他。是名第三。**

　　寢寤安樂者：發心品說：菩薩成就無惱害福，得倍輪王護所守護；由得如是護所護故，若寢、若寤、若迷悶等，一切魍魎、藥叉、宅神、人、非人等不能嬈害。（陵本三十五卷十五頁2877）今說持戒，寢寤安樂，義應準釋。

黃四、與當來果相

**由是因緣，身壞已後，生於善趣天世界中。是名第四。**

玄二、結

**是名持戒威力四相。此外無有若過若增。**

地三、忍辱2　玄一、釋4　黃一、斷所對治相

**忍辱四相者，謂諸菩薩修行忍辱，能斷不忍，忍所對治。是名第一。**

黃二、資糧成熟相

**即此忍辱，能作自己菩提資糧，亦即能作同事攝事成熟有情。是名第二。**

黃三、饒益自他相

**由此忍辱，濟拔**[^35]**自他大怖畏事，饒益自他。是名第三。**

　　由此忍辱濟拔自他大怖畏事等者：此說菩薩耐他怨害忍。忍品中說：謂諸菩薩猛利、無間、種種長時從他怨害所生眾苦現在前時，應如是學：如此是我自業過耳，由我先世自造種種不淨業故，今受如是種種苦果。我今於此無義利苦若不忍者，復為當來大苦因處。我若於此大苦因法隨順轉者，便為於己自作非愛，便為於己自生結縛，便為於己自興怨害，非是於他。（陵本四十二卷六頁[^36]3431）由是當知此所說義。謂若不忍，能為當來大苦因處，是名大怖畏事。若能堪忍，便得出離，是名濟拔。自現受學及與勸他，由是說名饒益自他。

黃四、與當來果相

**由是因緣，能令菩薩於當來世無多怨敵、無多離隔、無多憂苦；於現法中，臨命終時心無憂悔，身壞已後生於善趣**[^37]**天世界中。是名第四。**

　　無多離隔者：謂多有情願為攝受，住親愛心，不生猜沮故。

玄二、結

**是名忍辱威力四相。此外無有若過若增。**

地四、精進2　玄一、釋4　黃一、斷所對治相

**精進四相者，謂諸菩薩住勤精進，能斷懈**[^38]**怠，精進所治。是名第一。**

黃二、資糧成熟相

**即此精進，能作自己菩提資糧及所依止，亦即能作同事攝事成熟有情。是名第二。**

黃三、饒益自他相

**勤精進故，得安樂住，不為一切惡不善法之所雜亂，後後所證轉勝於前，倍生歡喜，以自饒益；勤修善品，不以身語損惱於他，令他發生精進樂欲，以饒益他。是名第三。**

　　得安樂住等者：住四靜慮，名安樂住，由依靜慮領受喜樂、安樂、捨樂身心樂故。初靜慮中，遠離諸欲一切惡不善法，是故說言不為一切惡不善法之所雜亂。從是以後更求上進，漸次證得後後靜慮，不為尋、伺、喜、樂之所散動，是名後後所證轉勝於前。

黃四、與當來果相

**由此因力，於當來世，愛樂殊勝士夫功業。是名第四。**

　　愛樂殊勝士夫功業者：謂諸菩薩難行苦行，是名殊勝士夫功業。心生希慕，是名愛樂。

玄二、結

**是名精進威力四相。此外無有若過若增。**

地五、靜慮2　玄一、釋4　黃一、斷所對治相

**靜慮四相者，謂諸菩薩入靜慮時，能斷煩惱、語言尋伺、喜、樂、色想等隨煩惱，靜慮所治。是名第一。**

　　能斷煩惱語言尋伺等者：入初靜慮離欲、恚、害，是名能斷煩惱。第二靜慮離諸尋伺，是名能斷語言尋伺。第三靜慮出離於喜，第四靜慮出離於樂，是名能斷喜樂。又修定時，願樂於外諦視眾色；或行住時，於世雜類起種種想。如是色想，與定為難，能障定相，及令退失。如三摩呬多地說。（陵本十二卷十四頁1025）又若補特伽羅，多隨煩惱染汙相續，不能正證心一境性。此中多隨煩惱差別，如攝決擇分釋。（陵本六十二卷一頁4965）如是色想等隨煩惱，入靜慮時總說能斷，以彼亦是靜慮所治法故。

黃二、資糧成熟相

**即此靜慮，能作自己菩提資糧及所依止，亦即能作同事攝事成熟有情。是名第二。**

黃三、饒益自他相

**現法樂住以自饒益，其心寂靜、最極寂靜，遠離貪愛；**

　　現法樂住以自饒益等者：靜慮品說：若諸菩薩所有靜慮，遠離一切分別，能生身心輕安，最極寂靜，遠離憍舉，離諸愛味，泯一切相，當知是名菩薩現法樂住靜慮。（陵本四十三卷一頁3483）此應準知。

**於諸有情無損、無惱，以饒益他。是名第三。**

　　於諸有情無損無惱等者：此即菩薩饒益有情靜慮。如靜慮品別釋其相應知。（陵本四十三卷二頁3484）

黃四、與當來果相

**由此因緣，智得清淨，能發神通，於當來世生淨天處，得靜慮果。是名第四。**

玄二、結

**是名靜慮威力四相。此外無有若過若增。**

地六、般若2　玄一、釋4　黃一、斷所對治相

**般若四相者，謂諸菩薩具足妙慧，能斷無明，慧所對治。是名第一。**

黃二、資糧成熟相

**即此般若，能作自己菩提資糧，能以布施、愛語、利行、同事攝事成熟有情。是名第二。**

　　能以布施愛語利行同事攝事成熟有情者：此中成熟有情，具四攝事。由諸菩薩妙慧為先，能以四種攝事方便，於諸有情普令攝受、調伏、成熟故。

黃三、饒益自他相

**於所知事如義覺了，能引廣大清淨歡喜，以自饒益；普為有情稱理說法，令其獲得現法當來利益安樂，以饒益他。是名第三。**

黃四、與當來果相

**由是因緣，攝諸善根，能正所作，於當來世能證二障離繫，謂煩惱障離繫及所知障離繫。是名第四。**

　　攝諸善根能正所作者：謂由妙慧，與信、勤、念、定及慧為攝受因，是名攝諸善根。能成菩薩正所應作，是名能正所作。

玄二、結

**是名般若威力四相。此外無有若過若增。**

亥三、結

**是名法威力。**

戌三、俱生威力3　亥一、徵

**云何諸佛菩薩俱生威力？**

亥二、釋5　天一、堪忍大苦

**謂性能憶念諸本生事，為欲利益諸有情故，不由思擇，於極長時種種猛利無間大苦悉能堪忍。**

天二、樂利他事

**為欲利益諸有情故，欣樂領受能辦有情利益事苦。**

　　欣樂領受能辦有情利益事苦者：謂諸菩薩修十一種利有情業。由彼所生種種憂苦，菩薩一切皆能忍受，不由此緣精進懈廢，如是名為菩薩忍受利他眾苦。如忍品說。（陵本四十二卷十頁3445）言十一種利有情業者，如戒品中饒益有情戒說。

天三、生覩史多

**為欲利益諸有情故，上生第四覩史多天，盡覩史多壽量而住。**

　　盡覩史多壽量而住者：有尋有伺地說：四大王眾天以人間五十歲為一日一夜，三十日夜為一月，十二月為一歲。彼諸天眾壽量五百歲。如是所餘，乃至他化自在天，日夜及壽量各增前一倍。（陵本四卷四頁276）由是當知，覩史多天壽量四千歲，然有中夭；菩薩上生無中夭者，是故說言盡覩史多壽量而住。

**有三勝事，映彼受生諸天子眾。一、天壽量，二、天形色，三、天名稱。**

　　一天壽量等者：謂壽量終盡故、形色廣大故、名稱普聞故。由此三事，映彼受生諸天子眾，故名為勝。

天四、下生人中2　地一、辨相12　玄一、將欲下生相

**將欲下生入母胎時，放大光明，普照世界。**

玄二、入住出胎相

**於降母胎入、住、出位，皆正了知。**

　　於降母胎入住出位皆正了知者：意地中說：云何四種入胎？一、正知而入，不正知住出；二、正知入住，不正知而出；三、俱能正知；四、俱不正知。初謂輪王，二謂獨覺，三謂菩薩，四謂所餘有情。（陵本二卷十九頁173）此當第三，故作是說。

玄三、出胎初生相

**既出胎已，即於地上，不待扶侍而行七步，自稱德號。**

　　自稱德號者：謂如經說，佛作誠言：我是正等覺者。如是等類應知。

**於初生時，有大威德天、龍、藥叉、健達縛、阿素洛、揭路荼**[^39]**、緊捺洛、牟呼洛伽等，散以種種天妙華香，持天伎**[^40]**樂、上妙衣服、幢旛、寶蓋，殊勝供具而為供養。**

玄四、生身莊嚴相

**又以無上三十二大丈夫相等，莊嚴其身。**

　　又以無上三十二大丈夫相等者：此中等言，等取隨好。如是相好，建立品中一一別辯應知。（陵本四十九卷七頁3928）又此相好，菩薩地中已名為得及勝清淨，若在如來到究竟地，當知相好善淨無上，是故此中作如是說。

玄五、自體增上相

**住最後有最後生中，一切怨敵、一切魔軍、一切災橫不能侵害。坐菩提座，以慈定力摧伏眾魔。**

　　住最後有最後生中者：謂諸菩薩於此生中，菩提資糧已極圓滿，或生婆羅門大國師家，或生剎帝利大國王家，能現等覺阿耨多羅三藐三菩提，廣作一切佛所作事，是名略說菩薩最後生。如生品說。（陵本四十八卷二十五頁3896）其義應知。

**一一支節，皆悉備足那羅延力。**

　　一一支節皆悉備足那羅延力者：俱舍頌云：身那羅延力，或節節皆然，象等七十增，此觸處為性。論自釋言：佛生身力等那羅延，那羅延力其量云何？十十倍增象等七力，謂凡象、香象、摩訶諾健那、鉢羅塞健提、伐浪加、遮怒羅、那羅延，後後力增前前十倍，如是身力觸處為性，謂所觸中大種差別。

玄六、習諸工巧相

**於稚童時，不由習學，自然善巧，於諸世間工巧業處疾疾能入。**

玄七、成等正覺相

**無師自然獨處三千大千世界，證得無上正等菩提。**

玄八、轉正法輪相

**索訶界主大梵天王自然來下，殷勤勸請哀愍世間宣說正法。**

玄九、住極寂靜相

**其定寂靜，設大雲雷，曾無覺受，安然不起。**

玄十、受諸供養相

**為菩薩時，一切禽獸蠕動之類，皆極仰信，常來歸趣，隨其所欲親附而住。既成佛已，下至傍生亦來供養。如彼彌猴獻清淨蜜，世尊哀受，歡喜舞躍。龍雲常候，洗便降雨；若出遊行，止而不落。**

玄十一、宴坐樹下相

**菩薩如是若坐樹下，一切枝條并皆垂影，隨蔭其身，曾無虧捨。**

玄十二、念無忘失相

**證菩提已，於六年中，魔求其便竟不能得。常俱行念每恆現前；由此念故，受想**[^41]**尋思生住滅等無不覺了。**

　　常俱行念每恆現前等者：此顯如來無忘失法。所謂如來普於一切所作事業，普於一切方處差別，普於一切所作方便，普於一切時分差別，念無忘失，常住正念，是名常俱行念每恆現前。由此念故，諸有所作無不覺了。言受想者，謂即意行。言尋思者，謂即語行。生住滅者，謂身表色。等言，等取入出息風，謂即身行。如是一切三業所攝應知。

地二、明攝2　玄一、標

**又佛成就俱生威力，或有見便饒益所攝，或有賢聖行住所攝。**

玄二、釋2　黃一、見便饒益所攝2　宇一、列

**見便饒益所攝俱生威力者，謂諸世間若見如來，癲癇心亂還得本心，逆胎得順，盲者得視，聾者能聽，懷貪欲者得離貪纏，懷瞋恚者得離瞋纏，懷愚癡者得離癡纏。**

宇二、結

**如是等類，當知是名見便饒益所攝俱生威力。**

黃二、賢聖行住所攝2　宇一、列2　宙一、住所攝

**賢聖行住所攝俱生威力者，謂佛菩薩常右脅臥，如師子王。雖現安處草葉等蓐，一脅而臥，曾無動亂。一切如來應正等覺，雖現睡眠而無轉側。**

宙二、行所攝

**大風卒起，不動身衣。行如師子，步若牛王。先舉右足，方移左足。隨所行地，高處便下，下處遂高，坦然如掌，無諸礫石、磚瓦等物。心專遠離而入聚落，隨所入門，門若狹小自然高廣。食所食時，有粒皆碎，無口不殫。**

宇二、結

**如是等類，當知是名賢聖行住所攝俱生威力。**

天五、證般涅槃相

**般涅槃時，大地震動，眾星晃耀，交流而隕，諸方一時欻然大熱，遍滿虛空奏天大樂。**

亥三、結

**如是無量甚希有事，皆是如來俱生威力，非是神通威力所作。如是名為諸佛菩薩俱生威力。**

戌四、共不共威力2　亥一、顯共不共3　天一、徵差別

**云何諸佛菩薩威力，與聲聞、獨覺有共不共？**

天二、釋二種2　地一、不共2　玄一、標列

**略由三相應知不共。一者、微細故；二者、品類故；三者、界故。**

玄二、隨釋3　黃一、由微細

**諸佛菩薩於無量無數諸有情類，及無量無數威力方便，如所應作諸利益事，皆如實知，無不能作。是名微細。**

黃二、由品類

**一切品類神通威力、法威力、俱生威力悉皆成就。是名品類。**

黃三、由界2　宇一、顯自

**以一切世界、一切有情界為威力境。是名為界。**

宇二、簡他2　宙一、標二種

**聲聞但以二千世界及有情界為神通境，獨覺但以三千世界為神通境。**

宙二、隨難釋

**何以故？由彼唯為調伏一身而修正行，非諸有情；是故最極唯以一界為神通境。**

　　最極唯以一界為神通境者：界有二種，一者、世界，二、有情界。此中一界，謂即世界。簡非有情，故作是說。

地二、共

**除上所說，所餘諸佛菩薩威力，當知麤相，與諸聲聞、獨覺等共。**

天三、結不共

**如是諸佛菩薩威力，聲聞、獨覺尚不能及，何況所餘一切天人異生外道。**

亥二、略攝三種2　天一、標列

**諸佛菩薩略有三種神變威力。一者、神境神變所攝，二者、記說神變所攝，三者、教誡神變所攝。**

天二、明攝

**當知此三，如其所應，攝入三種神通威力。謂神境智通威力、心差別智通威力、漏盡智通威力。**

　　略有三種神變威力等者：聲聞地說：由神境神變，能現種種神通境界，令他於己生極尊重；由彼於己生尊重故，於屬耳聽瑜伽作意，極生恭敬。由記說神變，能尋求他心行差別。由教誡神變，如根、如行、如所悟入為說正法，於所修行能正教誡。（陵本二十七卷二十二頁2321）由此三種神變能攝諸相圓滿教授，是故此中作如是說。

**本地分中菩薩地初持瑜伽處成熟品第六**

午四、成熟有情處及成熟自佛法處（即成熟品）2　未一、徵

**云何成熟？**

未二、釋3　申一、標列

**當知成熟略有六種。一者、成熟自性，二者、所成熟補特伽羅，三者、成熟差別，四者、成熟方便，五者、能成熟補特伽羅，六者、已成熟補特伽羅相。**

申二、隨釋6　酉一、成熟自性3　戌一、徵

**云何成熟自性？**

戌二、釋2　亥一、明自性

**謂由有善法種子及數習諸善法故，**

　　由有善法種子等者：此中善法種子，謂即本性住種性。數習善法，謂即習所成種性。

**獲得能順二障斷淨增上身心有堪任**[^42]**性、極調善性，**

　　有堪任性極調善性者：謂如下說諸根成熟、善根成熟，如次配釋應知。

**正加行滿。**

　　正加行滿者：此即菩薩最上成滿。菩薩住於此住中，諸菩薩道皆得圓滿，菩提資糧極善周備故。

**安住於此，若遇大師、不遇大師，皆有堪任、有大勢力，無間能證煩惱障斷、所知障斷。**

亥二、喻成熟2　天一、舉喻

**譬如癰痤，熟至究竟無間可破，說名為熟。又如瓦器，熟至究竟無間可用，說名為熟。又如眾果，熟至究竟無間可噉，說名為熟。**

天二、合法

**如是由有善法種子及數修習諸善法故，獲得能順廣說乃至正加行滿，無間能證二障清淨，說名成熟。**

戌三、結

**如是名為成熟自性。**

酉二、所成熟補特伽羅2　戌一、徵

**云何所成熟補特伽羅？**

戌二、釋2　亥一、標列四種

**謂所成熟補特伽羅略有四種。一者、住聲聞種性，於聲聞乘應可成熟補特伽羅；二者、住獨覺種性，於獨覺乘應可成熟補特伽羅；三者、住佛種性，於無上乘應可成熟補特伽羅；四者、住無種性，於往**[^43]**善趣應可成熟補特伽羅。**

亥二、明所成熟

**諸佛菩薩於此四事，應當成熟如是四種補特伽羅。是名所成熟補特伽羅。**

酉三、成熟差別2　戌一、徵

**云何成熟差別？**

戌二、釋2　亥一、標列

**謂此差別略有六種。一、諸根成熟，二、善根成熟，三、智慧成熟，四、下品成熟，五、中品成熟，六、上品成熟。**

亥二、隨釋2　天一、前三種2　地一、出體性3　玄一、諸根成熟

**諸根成熟者，謂壽量具足、形色具足、族姓具足、自在具足、信言**[^44]**具足、大勢具足、人性具足、大力具足。此依身果異熟具足為所依故，堪任發起勇猛精進，修諸善法，於勤修集一切明處心無厭倦。**

玄二、善根成熟

**善根成熟者，謂性薄塵垢為所依止，性於諸惡不善法中心不樂入；諸蓋輕微，尋思薄弱，柔和正直，隨順而取。**

　　柔和正直隨順而取者：謂善淨戒及正直見，是名柔和正直。善思法義，無惑無疑，遠離二路，逮得昇進，是名隨順而取。

玄三、智慧成熟

**智慧成熟者，謂具足正念，為性聰敏，有所堪任、有大勢力，能解善說、惡說法義，能受、能持、能正通達，具足成熟**[^45]**俱生妙慧。依此妙慧，有所堪任、有大勢力，能令其心究竟解脫一切煩惱。**

地二、略攝義

**當知此中，諸根成熟故，解脫異熟障；善根成熟故，能解脫業障；智慧成熟故，解脫煩惱障。**

天二、後三種3　地一、下品成熟

**下品成熟者，謂二因緣下品成熟。一者、未久修習，諸根、善根、智慧成熟因緣未極增長；二者、串習下劣因緣。**

地二、中品成熟

**中品成熟者，謂即於此二種因緣，隨一闕減，隨一具足。**

地三、上品成熟

**上品成熟者，謂二因緣俱無闕減。**

酉四、成熟方便3　戌一、徵

**云何成熟方便？**

戌二、釋2　亥一、標列

**當知此有二十七種。一者、界增長，二者、現緣攝受，三者、趣入，四者、攝樂，五者、初發處，六者、非初發處，七者、遠清淨，八者、近清淨，九者、加行，十者、意樂，十一者、財攝受，十二者、法攝受，十三者、神通引攝**[^46]**，十四者、宣說正法，十五者、隱密說法，十六者、顯了說法，十七者、下品加行，十八者、中品加行，十九者、上品加行，二十者、聽聞，二十一者、思惟，二十二者、修習，二十三者、攝受，二十四者、降伏，二十五者、自成熟，二十六者、請他成熟，二十七者、俱成熟。**

亥二、隨釋2　天一、前二種2　地一、出體性2　玄一、界增長

**界增長者，謂本性善法種子具足為所依止，先來串習諸善法故，後後位中善法種子轉增轉勝，生起堅住。是名界增長。**

　　生起堅住者：善法現前，是名生起。得無退失，是名堅住。

玄二、現緣攝受

**現緣攝受者，謂於現法中無倒說法、無倒受持，如理修行法隨法行。**

地二、略攝義

**當知界增長，由先世因現在成熟；現緣攝受，由現在因現在成熟。**

　　如理修行法隨法行者：力種性品說：云何菩薩法隨法行？當知此行略有五種。謂如所求、如所受法，身語意業無倒隨轉，正思、正修。乃至廣說。（陵本三十八卷十八頁3158）此應準知。

天二、後二十五種25　地一、趣入

**趣入者，謂得淨信增上力故，或有在家遠離惡行，受持學處；或趣非家遠離諸欲，受持學處。**

地二、攝樂

**攝樂者，謂依出離眾苦行跡，及依遠離欲樂、自苦二邊行跡，於佛善說法毗奈耶真實聖教深生愛樂。**

　　謂依出離眾苦行跡等者：此中二種行跡，謂即四種聖諦及與無罪歡喜處戒，如次配釋應知。

地三、初發處

**初發處者，謂即最初於可厭法深生厭離；於能成辦真實理義，如實了知有勝功德，而創趣入。名初發處。**

　　於能成辦真實理義等者：趣證三菩提果，名能成辦真實理義。於彼所證及得方便，如實了知有勝功德，故發正願，猛利趣入。於此處所最初發心，名初發處。

地四、非初發處

**非初發處者，謂已趣入補特伽羅，現成熟時，常不捨離諸佛菩薩，諸明了處轉轉明了。由此成熟，轉轉增進。**

　　現成熟時等者：此中成熟，謂已成熟。現能趣入正性離生，名現成熟。義如聲聞地說。（陵本二十一卷十七頁1870）是即菩薩最初證得極歡喜住。住此位中，引發大願，隨於一切在所生處，常不遠離諸佛菩薩，與諸菩薩常同一味意樂加行。由是因緣，彼諸善根轉復明淨。義如住品中說。（陵本四十七卷二十二頁3804）此所說義，準彼應釋。言諸明了處者，謂即五種明處應知。

地五、遠清淨

**遠清淨者，謂由懈怠，或由違緣，經極**[^47]**長時，或經多生、或經多劫方能清淨。**

地六、近清淨

**近清淨者，當知一切與此相違。**

　　遠清淨者等者：謂諸菩薩，勝解行地所有一切增上意樂，名不清淨。從淨勝意樂地以上所有一切增上意樂，方名清淨。義如增上意樂品說。（陵本四十七卷十一頁3766）此說清淨，義應準知。

地七、加行

**加行者，謂為獲得自勝義利，猛利樂欲為所依故；或怖當來墮諸惡趣，或怖現法他所譏毀，於諸學處常勤護持；無間所作、殷重所作。**

地八、意樂

**意樂者，謂於諸法正觀察忍為所依故，於佛善說法毗奈耶不可引奪，於他所證深生信解。信有功德為所依故，於三寶所及於獲得自義利所深信無動。**

地九、財攝受

**財攝受者，謂於一切飲食等物有匱乏者，施與一切飲食等物；**

　　謂於一切飲食等物者：此中等言，等取所餘諸資生具。施品中說，菩薩遂求施有八種相，其事應知。（陵本三十九卷十七頁3227）

**或於隨順飲食等物有匱乏者，施與隨順飲食等物。**

　　或於隨順飲食等物者：謂財寶等應知。

地十、法攝受

**法攝受者，謂或宣說正法，施諸有情；或開顯正義，施諸有情。**

地十一、神通引攝

**神通引攝者，謂具神通者，哀愍有情故，或為有情意樂清淨、或為有情加行清淨增上力故，示現種種神通變化。欲令有情見已、聞已，於佛聖教，或當獲得意樂清淨，或當修行無倒加行。彼諸有情，由此神變引攝心故，或有獲得意樂清淨，或有修行無倒加行。**

　　或為有情意樂清淨等者：此中意樂、加行，如前已說，應準彼釋。

地十二、宣說正法

**宣說正法者，謂於獲得自勝義利若無堪能，為說正法，伴助令彼發生正行；若有堪能，為說正法，隨順令彼速證通慧。**

地十三、隱密說法

**隱密說法者，謂於嬰兒智慧有情，隱覆廣大甚深義法，為說麤淺易可悟入、易為方便趣入處法。**

地十四、顯了說法

**顯了說法者，謂於廣大智慧有情，已善悟入聖教理者，為其開示廣大甚深道理處法。**

地十五、下品加行

**下品加行者，謂若遠離無間加行及殷重加行。**

地十六、中品加行

**中品加行者，謂或遠離無間加行，或復遠離殷重加行，於二加行隨闕一種。**

地十七、上品加行

**上品加行者，謂無間加行及殷重加行二俱相應。**

地十八、聽聞

**聽聞者，謂於佛語深生信解，精勤聽聞、受持、讀誦契經等法。**

地十九、思惟

**思惟者，謂居遠離，樂思惟法，推度其義，解了決定。**

　　解了決定者：攝異門分說：言解了者，於所知事作意發悟。等解了者，既發悟已，方便尋求。近解了者，求已決定。（陵本八十三卷十頁6306）此應準釋。

地二十、修習

**修習者，謂於止、舉、捨相正審觀察為先，深心欣樂修止、舉、捨。**

地二十一、攝受2　玄一、與作依止

**攝受者，謂無染心，以親教師及軌範師道理方便，無有顛倒與作依止。**

玄二、起供事行

**又即於彼發起種種別供事行。謂看病行，給施如法衣服、飲食、諸坐臥具、病緣醫藥資生具行，除遣憂愁及惡作行，除遣煩惱、隨煩惱行。如是等類，當知皆名別供事行。**

　　除遣憂愁[^48]及惡作行等者：戒品中說：又諸菩薩，於處衰惱諸有情類，能善開解，令離愁憂。乃至廣說。（陵本四十卷十頁3288）又說：為貪欲纏所苦有情，開解令離貪欲纏苦。如是若為瞋恚、惛沈睡眠、掉舉惡作、疑纏所苦有情，開解令離疑纏等苦。欲尋思纏所苦有情，開解令離欲尋思苦。乃至廣說。（陵本四十卷八頁3281）此中除遣憂愁，及與除遣煩惱、隨煩惱行，準彼應釋。言惡作者，謂由毀犯淨戒因緣，即便生起五種惡作，亦由五相能正除遣。一一差別，皆如攝事分說。（陵本九十九卷九頁7427）此說除遣惡作，應可準知。

地二十二、降伏2　玄一、標列

**降伏者，謂深防護自身雜染。於毀犯者，若犯下品，慈心諫誨；若犯中品，慈心訶罰；若犯上品，慈心驅擯。**

玄二、料簡2　黃一、諫誨訶罰

**當知此中，諫誨、訶罰，令彼及餘利益安樂。**

黃二、驅擯2　宇一、標差別

**驅擯一種，若重攝受，令彼及餘利益安樂。若驅擯已，不重攝受，但令其餘利益安樂。**

宇二、隨難釋

**何以故？餘若見彼毀犯因緣，既被驅擯，便自防護，不起毀犯故。**

地二十三、自成熟2　玄一、自正修行

**自成熟者，謂自宣說隨順正法，令諸有情出不善處，安立善處。如自所說，亦自修行法隨法行，令諸有情同分隨轉。**

玄二、遮他譏毀

**勿使他人作如是說：汝自不能出不善處，安立善處，云何於他教授、諫舉、為作憶念？他應於汝教授、諫舉、為作憶念。**

　　謂自宣說隨順正法等者：當知此顯菩薩同事攝事。攝事品說：云何菩薩同事？謂諸菩薩，若於是義、於是善根勸他受學，即於此義、於此善根或等或增自現受學。如是菩薩與他事同，故名同事。乃至廣說。（陵本四十三卷十八頁3535）為顯此義，故作是說。

地二十四、請他成熟

**請他成熟者，謂若有餘無量有情，於彼發起上品愛敬；或復有餘善知方便，於說正法已善修學；即應勸請殷勤營助，令其成熟無量有情。**

　　請他成熟等者：此中略顯由二因緣。一、由無量有情，於他發起上品愛敬；二、或由他善知方便，於說正法已善修學。是故請他營助，成熟無量有情。

地二十五、俱成熟

**俱成熟者，謂具二種。若自成熟，若勸請他令其成熟。**

戌三、結

**由此所說二十七種成熟方便，當知令前六種成熟差別圓滿。所謂諸根成熟、善根成熟、智慧成熟、下品成熟、中品成熟、上品成熟。**

酉五、能成熟補特伽羅2　戌一、徵

**云何能成熟補特伽羅？**

戌二、釋2　亥一、標列能成熟

**謂略有六種菩薩，住菩薩六地，能成熟有情。一者**[^49]**、勝解行菩薩住勝解行地；二者、淨勝意樂菩薩住淨勝意樂地；三者、行正行菩薩住行正行地；四者、墮決定菩薩住墮決定地；五者、決定行正行菩薩住決定行正行地；六者、到究竟菩薩住到究竟地。**

　　略有六種菩薩住菩薩六地等者：地品中說：勝解行住，名勝解行地；極歡喜住，名淨勝意樂地；增上戒住、增上心住、三種增上慧住、有加行有功用無相住，名行正行地；無加行無功用無相住，名決定地，此地菩薩墮在第三決定中故；無礙解住，名決定行地；最上成滿菩薩住及如來住，名到究竟地。（陵本四十九卷一頁3910）此說菩薩六地，一一差別，應準彼知。

亥二、料簡所成熟2　天一、無種性

**住無種性補特伽羅，於往善趣**[^50]**而成熟時，有數退轉、有數應作。**

　　有數退轉有數應作者：時墮惡趣，名數退轉。作非究竟，名數應作。

天二、有種性

**安住種性補特伽羅，於往三乘而成熟時，無數退轉、無數應作。**

　　於往三乘而成熟時等者：此中成熟，如應當知，唯說中品及與上品。若中品熟，不往惡趣，是故說言無數退轉。若上品熟，得般涅槃，是故說言無數應作。義如下說。

酉六、已成熟補特伽羅相2　戌一、徵

**云何已成熟補特伽羅相？**

戌二、釋3　亥一、聲聞3　天一、下品成熟

**謂諸聲聞先已串習諸善法故，若時安住下品成熟，爾時便有下品欲樂、下品加行。猶往惡趣，非於現法證沙門果，非於現法得般涅槃。**

天二、中品成熟

**若時安住中品成熟，爾時便有中品欲樂、中品加行。不往惡趣，於現法中證沙門果，非於現法得般涅槃。**

天三、上品成熟

**若時安住上品成熟，爾時便有上品欲樂、上品加行。不往惡趣，於現法中證沙門果，即於現法得般涅槃。**

亥二、獨覺2　天一、例同

**如說聲聞，獨覺亦爾。何以故？道與聲聞同種類故。**

天二、顯別

**而此獨覺與諸聲聞有差別者，謂住最後有、最後所得身，無軌範師，宿習力故，修三十七菩提分法，究竟斷滅一切煩惱，證阿羅漢，故名獨覺。**

亥三、菩薩2　天一、標三品

**若諸菩薩住勝解行地，名下品成熟。住淨勝意樂地，名中品成熟。**

　　住淨勝意樂地名中品成熟者：此說中品成熟，應非唯住淨勝意樂地，住行正行地亦此攝故。下說住中品成熟，盡第二無數劫邊際故，今未具說，然義應知。

**住墮決定、到究竟地，名上品成熟。**

天二、釋三品2　地一、辨品類3　玄一、下品成熟

**若時菩薩住下品**[^51]**成熟，爾時便有下品欲樂、下品加行。猶往惡趣。此盡第一無數劫邊際，熾然、無動、極善清淨覺品善法，當知一切皆未相應。**

　　熾然無動極善清淨覺品善法者：此中覺品善法，謂即菩提分法應知。餘如下釋。

玄二、中品成熟

**若時菩薩住中品**[^52]**成熟，爾時便有中品欲樂、中品加行。不往惡趣。此盡第二無數劫邊際，熾然、無動覺品善法已得相應，極善清淨覺品善法未得相應。**

玄三、上品成熟

**若時菩薩住上品**[^53]**成熟，爾時便有上品欲樂、上品加行。不往惡趣。此盡第三無數劫邊際，熾然、無動、極善清淨覺品善法，當知一切皆悉成就。**

地二、釋種種

**今於此中，性淳厚故，極猛盛故，能有上品廣大果故，大勝利故，名為熾然。**

　　今於此中性淳厚故等者：謂性成就淨勝意樂，名性淳厚。一切善法不由思擇，熾盛現前，名極猛盛。由是因緣，在在生處受增上生，於彼生中超餘種類，是名上品廣大果。又復成就無量威力神變，名大勝利。

**不轉還故，不退墮故，常勝**[^54]**進故，名為無動。菩薩地中最無上故，**

　　不轉還故等者：攝事品說：言無動者，謂此菩薩意樂淨故，隨所獲得、隨所積集所有善法皆無退轉，於當來世能無退減。如是菩薩，隨所經歷彼彼日夜、隨所過度彼彼自身，所有善法如明分月，唯增無減。（陵本四十三卷二十頁3541）此中三義，準彼應釋。

**當知說名極善清淨。**

　　當知說名極善清淨者：增上意樂品說：又諸菩薩，到究竟地所有一切增上意樂，是名菩薩善清淨意樂。（陵本四十七卷十一頁3766）由是當知，極善清淨非下地有，故最無上。

申三、料簡2　酉一、品類差別2　戌一、唯下品攝

**當知此中，若財攝受所作成熟、若神通引攝所作成熟、若隱密說法所作成熟、若下品加行所作成熟、若唯聽聞所作成熟，如是五種所作成熟，若於長時修習彼法，尚為下品，況於少時修習彼法。**

戌二、通三品攝3　亥一、三品

**其餘一切成熟因緣所作成熟，當知皆有三品道理。謂若於彼下品修習，成下成熟；中品修習，成中成熟；上品修習，成上成熟。**

亥二、九品

**此下中上三品成熟，當知一一復有三品。於下品中，有下下、下中、下上三品成熟；於中品中，有中下、中中、中上三品成熟；於上品中，有上下、上中、上上三品成熟。**

亥三、無量品

**如是等類諸佛菩薩成熟有情，當知展轉差別道理有無量品。**

酉二、自他差別2　戌一、為自成熟

**此中菩薩，由前所說成熟因緣，為欲成熟自佛法故，精勤修集**[^55]**諸根成熟、善根成熟、智慧成熟、下品成熟、中品成熟、上品成熟。**

戌二、令他成熟

**又欲令他諸有情類補特伽羅乘三乘法而出離故，往善趣故，修集**[^56]**如是六種成熟。**

**瑜伽師地論科句披尋記卷第三十七**

[^1]: 「死生」，磧砂作「生死」。

[^2]: 編按：此段引文原在卷六十九，韓清淨將之調整至卷六十五。

[^3]: 「震」，大正作「振」。後皆同此。

[^4]: 「洞」，磧砂作「烱」。

[^5]: 「荼」，陵本作「茶」。

[^6]: 「蠡」，大正作「螺」。

[^7]: 「璧」，大正作「壁」。

[^8]: 「天」，大正作「大」。

[^9]: 磧砂無「變」字。

[^10]: 「先」，磧砂作「光」。

[^11]: 「竟」，手稿原作「究」。

[^12]: 「滅」，手稿原作「減」。

[^13]: 「變」，磧砂作「反」。

[^14]: 「荼」，陵本作「茶」。

[^15]: 「放」，磧砂作「故」。

[^16]: 「荼」，陵本作「茶」。

[^17]: 「呼」，磧砂作「普」。

[^18]: 「功能」，披尋記原作「功德」。卷七十四原文作「功能」。

[^19]: 「璧」，大正作「壁」。

[^20]: 「語」，磧砂作「諸」。

[^21]: 「自」，大正作「目」。

[^22]: 「化」，磧砂作「是」。

[^23]: 「荼」，陵本作「茶」。

[^24]: 「踰」，磧砂作「瑜」。

[^25]: 大正無「大千」二字。

[^26]: 「辦」，磧砂作「辨」。

[^27]: 「惠」，磧砂作「慧」。後皆同此。

[^28]: 「數」，磧砂作「算數」。

[^29]: 「虛」，大正作「慮」。

[^30]: 「鷜」，大正作「黃」。

[^31]: 「除」，磧砂作「餘」。

[^32]: 「妙」，磧砂作「好」。

[^33]: 「諸」，磧砂作「者」。

[^34]: 「慳」，磧砂作「性」。

[^35]: 「拔」，大正作「\[打-丁+犬\]」。

[^36]: 「六頁」，披尋記原作「九頁」。

[^37]: 「趣」，磧砂作「起」。

[^38]: 「懈」，大正作「解」。

[^39]: 「荼」，陵本作「茶」。

[^40]: 「伎」，磧砂作「妓」。

[^41]: 「想」，磧砂作「相」。

[^42]: 「任」，磧砂作「住」。

[^43]: 「往」，大正作「住」。

[^44]: 「言」，磧砂作「信」。

[^45]: 「熟」，磧砂作「就」。

[^46]: 「攝」，磧砂作「接」。

[^47]: 「經極」，磧砂作「或經」。

[^48]: 「憂愁」，披尋記原作「愁憂」。原文為「憂愁」。

[^49]: 「者」，大正作「切」。

[^50]: 「善趣」，磧砂作「善趣種性」。

[^51]: 磧砂無「品」字。

[^52]: 磧砂無「品」字。

[^53]: 磧砂無「品」字。

[^54]: 「勝」，磧砂作「精」。

[^55]: 「集」，磧砂作「習」。

[^56]: 「集」，磧砂作「習」。
