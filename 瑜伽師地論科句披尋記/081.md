# 瑜伽師地論科句披尋記卷第八十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝釋分之上**

甲三、攝釋分2　乙一、結前生後

**如是已說釋**[^1]**攝決擇。云何攝釋？**

乙二、略廣標釋2　丙一、嗢柁南標

**總嗢柁南曰：**

**　體釋文義法　起義難次師　說眾聽讚佛　略廣學勝利**

丙二、長行釋3　丁一、略標列2　戊一、體

**云何為體？謂契經體。略有二種。一、文，二、義。文是所依，義是能依。**

　　文是所依等者：如下釋言，文有六種，義有十種。文能顯義，是故說言文是所依。義待文顯，是故說言義是能依。

**如是二種，總名一切所知境界。**

戊二、釋

**云何為釋？謂略有五。一者、法，二者、等起，三者、義，四者、釋難，五者、次第。**

丁二、廣別釋2　戊一、體攝2　己一、文4　庚一、徵

**云何為文？**

庚二、標

**謂有六種。**

庚三、列

**一者、名身，二者、句身，三者、字身，四者、語，五者、行相，六者、機請。**

庚四、釋3　辛一、別辨相4　壬一、名句文身2　癸一、釋差別3　子一、名身2　丑一、標體性

**名身者，謂共知增語。**

　　謂共知增語者：諸有情眾共所了知，是名共知。簡非聖者自內所證，故作是說。

丑二、辨種類2　寅一、標列

**此復略說有十二種。一者、假立名，二者、實事名，三者、同類相應名，四者、異類相應名，五者、隨德名，六者、假說名，七者、同所了名，八者、非同所了名，九者、顯名，十者、不顯名，十一者、略名，十二者、廣名。**

寅二、隨釋12　卯一、假立名

**假立名者，謂於內假立我及有情、命者等名，於外假立瓶、衣等名。**

卯二、實事名

**實事名者，謂於眼等、色等諸根義中，立眼等名。**

卯三、同類相應名

**同類相應名者，謂有情、色、受、大種等名。**

卯四、異類相應名

**異類相應名者，謂佛授、德友、青、黃等名。**

卯五、隨德名

**隨德名者，謂變礙故名色，領納故名受，發光故名日，如是等名。**

卯六、假說名

**假說名者，謂呼貧名富，若餘所有不觀待義，安立其名。**

卯七、同所了名

**同所了名者，謂共所解想。**

卯八、非同所了名

**與此相違，是非同所了名。**

卯九、顯名

**顯名者，謂其義易了。**

卯十、不顯名

**不顯名者，謂其義難了，如達羅弭荼**[^2]**明呪等。**

卯十一、略名

**略名者，謂一字名。**

卯十二、廣名

**廣名者，謂多字名。**

子二、句身2　丑一、標體性

**句身者，謂名字圓滿。**

丑二、辨種類2　寅一、標列

**此復六種。一者、不圓滿句，二者、圓滿句，三者、所成句，四者、能成句，五者、標句，六者、釋句。**

寅二、隨釋3　卯一、不圓滿句圓滿句2　辰一、標相

**不圓滿句者，謂文不究竟，義不究竟。當知復由第二句故，方得圓滿。**

辰二、例說

**如說：諸惡者莫作，諸善者奉行，善調伏自心，是諸佛聖教。若唯言諸惡，則文不究竟。若言諸惡者，則義不究竟。更加莫作，方得圓滿，即圓滿句。**

卯二、所成句能成句2　辰一、標相

**所成句者，謂前句由後句方得成立。**

辰二、例說

**如說：諸行無常，有起盡法，生必滅故，彼寂為樂。此中為成諸行無常，故次說言有起盡法。前是所成，即所成句；後是能成，即能成句。**

卯三、標句釋句

**標句者，如言善性。釋句者，謂正趣善士。**

子三、字身

**字身者，謂若究竟、若不究竟，名句所依四十九字。**

癸二、總料簡3　子一、辨寬狹

**此中欲為名首，名為句首。句必有名，名必有字。若唯一字，則不成句。又若有字名所不攝，唯字無名。**

子二、明施設3　丑一、出所為

**問：何因緣故，施設名等三種身耶？答：為令領受諸增語觸所生受故。**

丑二、辨彼義3　寅一、名義2　卯一、問

**問：名是何義？**

卯二、答3　辰一、令共了知

**答：能令種種共所了知，故名為名。**

辰二、令意作相

**又能令意作種種相，故名為名。**

辰三、由言呼召

**又由語言之所呼召，故名為名。**

寅二、句義

**攝受諸名，究竟顯了不現見義，故名為句。**

寅三、文義

**隨顯名句，故名為文。**

丑三、釋經說3　寅一、舉異名

**如世尊說：增語、增語路，乃至廣說。**

寅二、釋差別3　卯一、增語增語路

**此中增語者，謂一切眾同類相應名。增語路者，謂并眾同類欲，能起彼故。**

卯二、詞及彼路

**詞者，謂彼相應語。又即此語，各別於彼彼處若標、若釋，彼所依處名為彼路。**

卯三、施設及彼路

**施設者，謂一一分別施設建立。彼所依處名為彼路。**

寅三、隨難釋

**欲即是詞，無有別欲。此即增語施設之路。**

　　一切眾同類相應名等者：前說同類相應名者，謂有情、色、受、大種等名。如是一切共所了知，此名增語。於此一切樂欲宣說，是名眾同類欲。

子三、辨依處

**又名身等略有六種依處。一者、法，二者、義，三者、補特伽羅，四者、時，五者、數，六者、處所。彼廣分別，當知已如聞所成地。**

　　當知已如聞所成地者：聞所成地說：聲聞處略有六相。一、法施設建立相，二、義施設建立相，三、補特伽羅施設建立相，四、時施設建立相，五、數施設建立相，六、處所根栽施設建立相。如彼別釋應知。（陵本十五卷二十頁1352）

壬二、語2　癸一、略標列

**語者，當知略具八分。謂先首、美妙等。由彼語文句等相應，乃至常委分資糧故，能說正法。**

　　先首美妙等者：義如下釋。又有尋有伺地說：趣涅槃宮，故名先首。文句可味，故名美妙。善釋文句，故名分明。顯然有趣，故名易可解了。攝受正法，故名可施功勞。離愛味心之所發起，故名無所依止。不過度量，故名非可厭逆。相續廣大，故名無邊無盡。（陵本八卷十二頁600）文雖有別，其義大同。

癸二、隨別釋2　子一、八支成就攝2　丑一、辨相8　寅一、先首語

**先首語者，趣涅槃宮為先首故。**

寅二、美妙語

**美妙語者，其聲清美，如羯羅頻迦音故。**

寅三、顯了語

**顯了語者，謂詞句文皆善巧故。**

寅四、易解語

**易解語者，巧辯說故。**

寅五、樂聞語

**樂聞語者，引法義故。**

寅六、無依語

**無依語者，不依希望他信己**[^3]**故。**

寅七、不違逆語

**不違逆語者，知量說故。**

寅八、無邊語

**無邊語者，廣大善巧故。**

丑二、顯德2　寅一、標

**如是八種語，當知略具三德。**

寅二、配

**一者、趣向德，謂初一種。二者、自體德，謂次二種。三者、加行德，謂所餘種。**

子二、語具圓滿攝8　丑一、相應

**相應者，謂名句文身次第善安立故，又依四種道理相應故。**

　　又依四種道理相應者：謂觀待道理、作用道理、證成道理、法爾道理，是名四種道理。如聲聞地別釋其相應知。（陵本二十五卷九頁2105）

丑二、助伴

**助伴者，能成次第故。**

丑三、隨順

**隨順者，謂解釋次第故。**

丑四、清徹

**清徹者，文句顯了故。**

丑五、清淨資助

**清淨資助者，善入眾心故。**

丑六、相稱

**相稱者，如眾會故。**

丑七、應順

**應順者**[^4]**，稱法故、引義故、順時故。**

丑八、常委分資糧

**常委分資糧者，審悉所作、恆常所作，故名常委；彼分者，謂正見等，此是彼資糧故。**

　　常委分資糧等者：恆常所作、審細所作，精勤修習菩提分法，能引正見，證真解脫，名常委分。善說法語，與為增上，名此是彼資糧。

壬三、行相

**行相者，謂諸蘊相應、諸界相應、諸處相應、緣起相應、處非處相應、念住相應。如是等相應語言，或聲聞說、或如來說、或菩薩說，是名行相。**

壬四、機請2　癸一、略標相

**機請者，謂因機請問而起言說。**

癸二、廣差別2　子一、總標

**此復根等差別，當知有二十七種補特伽羅。**

子二、別列7　丑一、由根差別

**此中由根差別，故成二種。一者、鈍根，二者、利根。**

丑二、由行差別

**由行差別，故成七種。謂貪等行，如聲聞地已說。**

　　如聲聞地已說者：聲聞地說鈍根、利根二種補特伽羅，是名由根差別。又說貪增上、瞋增上、癡增上、慢增上、尋思增上、得平等、薄塵性七種補特伽羅，是名由行差別。如彼一一別釋應知。（陵本二十六卷二頁2171）

丑三、由眾差別

**由眾差別，故成二種。一者、在家眾，二者、出家眾。**

　　由眾差別等者：自下由願差別，由可救、不可救差別，由加行差別，由種類差別，皆如顯揚論一一別釋應知。（三卷十三頁31,494b[^5]）

丑四、由願差別

**由願差別，故成三種。一者、聲聞，二者、獨覺，三者、菩薩。**

丑五、由可救不可救差別

**由可救、不可救差別，故成二種。謂般涅槃法、不般涅槃法。**

丑六、由加行差別

**由加行差別，故成九種。一、已入正法，二、未入正法，三、有障礙，四、無障礙，五、已成熟，六、未成熟，七、具縳，八、不具縛，九、無縛。**

丑七、由種類差別

**由種類差別，故成二種。一者、人，二者、非人。**

辛二、總顯義2　壬一、標四相

**如是六文，總有四相，說名為文。**

壬二、釋差別4　癸一、所說相

**一、所說相，謂名身等，行相為後。**

癸二、所為相

**二、所為相，謂機請攝二十七種補特伽羅。**

癸三、能說相

**三、能說相，謂語。**

癸四、說者相

**四、說者相，謂聲聞、菩薩及與如來。**

辛三、結名文

**如是六種皆顯於文，若闕一種，不能顯義。由能顯義，是故名文。**

己二、義3　庚一、徵

**云何為義？**

庚二、釋2　辛一、長行2　壬一、略標列

**當知略有十種。一者、地義，二者、相義，三者、作意等義，四者、依處義，五者、過患義，六者、勝利義，七者、所治義，八者、能治義，九者、略義，十者、廣義。**

壬二、隨別釋8　癸一、地義2　子一、略

**地義者，略有五地。一者、資糧地，二者、加行地，三者、見地，四者、修地，五者、究竟地。**

子二、廣

**又廣分別有十七地，謂五識身地為初，無餘依地為後。**

癸二、相義2　子一、略辨3　丑一、初五相

**相義者，當知有五種相。一者、自相，二者、共相，三者、假立相，四者、因相，五者、果相。如是五相，如思所成地已辯。**

　　如思所成地已辯者：思所成地說：所觀有法略有五種。一、自相有法，二、共相有法，三、假相有法，四、因相有法，五、果相有法。如彼一一別釋應知。（陵本十六卷二頁1365）

丑二、次五相

**復有五相。一者、異門相，二者、瑜伽相，三者、轉異相，四者、雜染相，五者、清淨相。如是五相，當知如前處處分別。**

　　復有五相等者：謂一切法異門安立，名異門相。諸瑜伽師次第修習，名瑜伽相。此有四種，或有九種。四種瑜伽者，一、信，二、欲，三、精進，四、方便。九種瑜伽者，一、世間道，二、出世道，三、方便道，四、無間道，五、解脫道，六、勝進道，七、軟品道，八、中品道，九、上品道。三界五趣流轉變易，名轉異相。餘二易知。

丑三、後五相2　寅一、標列

**復有五相。一者、所詮相，二者、能詮相，三者、此二相應相，四者、執著相，五者、不執著相。**

寅二、隨釋5　卯一、所詮相

**所詮相者，謂相等五法，如五事中已說。**

　　如五事中已說者：相、名、分別、真如、正智，是名五事。如菩薩地廣說應知。（陵本七十二卷四頁5569）

卯二、能詮相2　辰一、出體性

**能詮相者，謂即於彼依止名等，為欲隨說自性、差別所有語言，應知此即是遍計所執自性相。**

辰二、舉異名

**此遍計所執自性有差別名，所謂亦名遍計所執，亦名和合所成，亦名所增益相，亦名虛妄所執，亦名言說所顯，亦名文字加行，亦名唯有音聲，亦名無有體相，如是等類差別應知。**

卯三、此二相應相

**此二相應相者，謂所詮、能詮更互相應，即是遍計所執自性執所依止。**

　　所詮能詮更互相應等者：攝大乘論頌云：相應自性義，所分別非餘，字展轉相應，是謂相應義。非離彼能詮，智於所詮轉，非詮不同故，一切不可言。（攝論三卷九頁31,147c）由是當知此所說義。

卯四、執著相

**執著相者，謂諸愚夫，無始時來相續流轉，遍計所執自性執及彼隨眠。**

卯五、不執著相

**不執著相者，謂已見諦者，如實了知遍計所執相，及彼習氣解脫。**

子二、廣指

**若正分別，如思所成地，應知其相。**

　　若正分別等者：由三種相名正分別。一、由自性清淨，二、由思擇所知，三、由思擇諸法。如思所成地別釋應知。（陵本十六卷一頁1361）

癸三、作意等義2　子一、別辨觀門5　丑一、七作意

**作意等義者，謂七種作意。即了相等，如前聲聞地已說。**

　　如前聲聞地已說者：聲聞地說七種作意，謂了相作意、勝解作意、遠離作意、攝樂作意、觀察作意、加行究竟作意、加行究竟果作意。（陵本三十三卷二頁2674）如彼別釋應知。

丑二、十智

**復有十智。一者、苦智，二者、集智，三者、滅智，四者、道智，五者、法智，六者、種類智，七者、他心智，八者、世俗智，九者、盡智，十者、無生智。此亦如前聲聞地辯。**

　　此亦如前聲聞地辯者：如前建立所知諸法差別。謂有五品所知差別，及此五品所知作業。（陵本六十九卷八頁5201）[^6]於中十智，隨應配屬，如彼釋相應知。原文應屬決擇分思所成地，誤列聲聞地中，此亦隨誤。

丑三、六識身

**復有六識身，所謂眼識乃至意識。此亦如前五識身地、意地已辯。**

　　此亦如前五識身地意地已辯者：前說眼識自性，謂依眼，了別色。耳識自性，謂依耳，了別聲。鼻識自性，謂依鼻，了別香。舌識自性，謂依舌，了別味。身識自性，謂依身，了別觸。意自性，謂心、意、識。如彼別釋應知。（陵本一卷五頁5）

丑四、九遍知

**復有九種遍知。一者、欲界繫見苦集所斷斷遍知；二者、色無色界繫見苦集所斷斷遍知；三者、欲界繫見滅所斷斷遍知；四者、色無色界繫見滅所斷斷遍知；五者、欲界繫見道所斷斷遍知；六者、色無色界繫見道所斷斷遍知；七者、順下分結斷遍知；八者、色貪盡遍知；九者、無色貪盡遍知。如三摩呬多地已辯其相。**

　　如三摩呬多地已辯其相者：三摩呬多地中不見此文。五識身地意地決擇中說：當知遍知略由二緣而得建立。一、通達諦斷故；二、永度界斷故。由相同分、界不同分及同分故，立二遍知。相不同分、界不同分及同分故，立四遍知。永度劣界故，立一遍知。永度中界故，立一遍知。永度妙界故，立一遍知。（陵本五十七卷二十三頁4673）如彼辯相應知。

丑五、三解脫門

**復有三解脫門。謂空、無願、無相。當知亦如三摩呬多地已辯其相。**

　　亦如三摩呬多地已辯其相者：三摩呬多地說有三三摩地，謂空三摩地、無願心三摩地、無相心三摩地。（陵本十二卷八頁997）此說三解脫門，謂空解脫門、無願解脫門、無相解脫門。此建立相，如聲聞地別辯應知。（陵本二十八卷三頁2333）

子二、總結觀法

**此中應當分別諸法，幾種作意之所思惟，幾智所知，幾識所識，幾種遍知之所遍知，幾解脫門之所解脫。以如是等無量觀門，應觀諸法。**

癸四、依處義3　子一、略標列

**依處義者，略有三種。一者、事依處，二者、時依處，三者、補特伽羅依處。**

子二、隨別釋3　丑一、事依處4　寅一、標列

**事依處者，復有三種。一者、根本事依處，二者、得方便事依處，三者、悲愍他事依處。**

寅二、別廣2　卯一、辨種類3　辰一、根本事依處

**根本事依處，復有六種。一者、善趣，二者、惡趣，三者、退墮，四者、昇進，五者、生死，六者、涅槃。**

辰二、得方便事依處

**得方便事依處，復有十二種。謂十二種行。一者、欲行，二者、離行，三者、善行，四者、不善行，五者、苦行，六者、非苦行，七者、順退分行，八者、順進分行，九者、雜染行，十者、清淨行，十一者、自義行，十二者、他義行。**

辰三、悲愍他事依處

**悲愍他事依處，復有五種。一者、令離欲，二者、示現，三者、教導，四者、讚勵，五者、慶喜。**

卯二、別辨相3　辰一、根本事依處攝6　巳一、善趣

**此中善趣者，謂人天。**

巳二、惡趣

**惡趣者，謂諸惡趣。**

巳三、退墮3　午一、標列

**退墮者，復有二種。一者、不方他，二者、方他。**

午二、隨釋2　未一、不方他

**初謂自然壽命退減。如壽命退減，如是色力、財富、安樂、名稱、辯才等退減，當知亦爾。**

未二、方他

**方他者，謂族姓退減，自在增上退減，薄少**[^7]**宗葉，言不威肅，智慧弊惡，不能獲得廣大色聲及香味觸，於所受用廣大事中心不喜樂。**

午三、總結

**如是等類，名為退墮。**

巳四、昇進

**與此相違，隨其所應，名為昇進。**

巳五、生死

**生死者，謂即善趣惡趣退墮昇進。**

巳六、涅槃

**涅槃者，謂有餘依及無餘依二涅槃界。**

辰二、得方便事依處攝12　巳一、欲行

**欲行者，謂如十種受用欲中說。**

　　謂如十種受用欲中說者：前意地說：有十種受欲者，如中阿笈摩說。（陵本二卷十五頁159）已引文釋，如彼應知。

巳二、離行

**離行者，謂即於彼所受用事知無常等已，厭而出家，受持禁戒，守根門等。**

巳三、善行

**善行者，謂施、戒、修善有漏行。**

巳四、不善行

**不善行者，謂三種惡行。**

巳五、苦行

**苦行者，謂露形無衣，如是等類乃至廣說。**

巳六、非苦行

**非苦行者，謂不棄捨如法所得所有安樂。遠離二邊，所謂受用欲樂行邊，及與受用自苦行邊；依止中道，如法追求及正受用衣服等事。**

巳七、順退分行

**順退分行者，謂所有行能障壽等諸昇進事。**

巳八、順進分行

**與此相違，當知即是順進分行，如鸚鵡經說。**

巳九、雜染行2　午一、出三種

**雜染行者，略有三種。一者、業雜染，二者、煩惱雜染，三者、流轉雜染。**

午二、廣九句2　未一、標列

**當知此中，有九根本句。謂業雜染有三句，一、貪欲，二、瞋恚，三、愚癡；煩惱雜染有四句，即四顛倒；**

　　即四顛倒者：有尋有伺地說：薩迦耶見是無我我倒，邊執見一分是無常常倒，見取是不淨淨倒，戒禁取是於苦樂倒。貪通二種，謂不淨淨倒及於苦樂倒。（陵本八卷五頁562）此應準知。

**流轉雜染有二句，謂無明及有愛。**

未二、釋由3　申一、顯業因

**所以者何？由三不善根，生起種種業雜染故。**

申二、顯煩惱因

**由四顛倒，能發種種煩惱雜染故。**

申三、顯流轉因

**煩惱生已，由無明門，諸出家者能生種種流轉雜染；由有愛門，諸在家者能生種種流轉雜染。**

巳十、清淨行2　午一、略標

**清淨行者，略有三學、五地。謂資糧地乃至究竟地，如先已說。**

　　如先已說者：如聲聞地廣辯三學應知。（陵本二十八卷一頁2323）

午二、配釋

**當知學等，有九根本句。謂增上戒學及增上心學，有無貪、無瞋、無癡，在資糧地及加行地；增上慧學，有四無顛倒明及解脫，在見地、修地及究竟地。**

巳十一、自義行

**自義行者，謂自利行。如聲聞、獨覺，彼雖或時起利他行，然本期願不唯利他，是故所行名自義行。**

巳十二、他義行

**他義行者，謂利他行。如佛菩薩為欲利益無量眾生，為欲安樂無量眾生，乃至廣說。**

辰三、悲愍他事依處攝2　巳一、釋漸次5　午一、令離欲

**令離欲者，謂訶責六種黑品諸行，示現過患，令離愛欲。**

　　訶責六種黑品諸行者：聲聞地說：於內、於外諸淨色相發起貪欲，便為顛倒，黑品所攝，是有諍法，有苦、有害、有諸災患、有遍燒惱。由是因緣，發起當來生老病死愁歎憂苦種種擾惱。（陵本三十卷十六頁2533）此說六種，準彼應釋。謂從是有諍法，乃至生老病死等應知。

午二、示現

**示現者，謂為令受學白品行故，示現四種真實道理。**

午三、教導

**教導者，謂示現已，得信解者，安置學處，令正受行。由已於彼得自在故，彼便請言：我於今者當何所作？唯願教誨。因告之曰：汝等今者，於如是如是事應正作、應隨學。**

午四、讚勵

**讚勵者，謂彼有情若於所知、所行、所得中，心生退屈，爾時稱讚策勵其心，令於彼事堪有勢力。**

午五、慶喜

**慶喜者，謂彼有情於法隨法勇猛正行，即應如實讚悅，令其歡喜。**

巳二、辨作業3　午一、初二種3　未一、令離欲不示現

**復次，令離欲示現者，或有令離欲而不示現。如教導他令其離欲，而謂彼曰：如某所言不應作者，汝今必定不應復作。或怖彼言：汝若作者，我必當作如是如是。或復求彼：汝若是我親愛善友，必不應作。**

未二、示現不令離欲

**或有示現，不令離欲。如處中者，示現功德及與過失，而未堪遮令離過失。**

未三、令離欲亦示現

**或有令離，欲亦示現。如示彼過，令其離欲。**

午二、次二種

**教導讚勵者，謂初未受學令其受學；既受學已，未上昇進，令其昇進。**

午三、後一種2　未一、令他勝利

**慶喜者，若可慶喜而慶喜時，有五勝利。一者、令彼於己**[^8]**所證其心決定；二者、令餘於彼所證功德生趣證心；三者、令誹謗者心得清淨；四者、令不清淨者心處中住；五者、令清淨者倍復增長。**

未二、自得勝利

**若有補特伽羅慶他善事，當知造作增長能感悅意生天**[^9]**之業。若命終已，隨彼彼生，常聞悅**[^10]**意美妙音聲，一切境界無不悅意。**

寅三、料簡6　卯一、欲行離行

**復次，欲行或有能感善趣，如為欲故造後善業；或有能感惡趣，如以非法攝受諸欲。離行若有毀犯，能感惡趣；若能成辦，能感善趣，及能作涅槃資糧。**

卯二、善行不善行

**善行能感善趣，及作涅槃資糧；不善行能感惡趣。**

卯三、苦行非苦行

**苦行能感惡趣，由依邪見自苦身故；非苦行能作涅槃資糧。**

卯四、順退分行順進分行

**順退分行、順進分行，隨其所應，退墮、昇進。**

卯五、雜染清淨行

**雜染行能感生死，清淨行能證涅槃。**

卯六、自義他義行

**自義行唯令自身往善趣，逮昇進，證涅槃；他義行俱令自他往善趣，逮昇進，證涅槃。**

寅四、總結

**如是三事中，根本事有六種，謂初善趣乃至涅槃為後；得方便事有十二種，謂十二行；悲愍他事有五種，謂由五種悲愍眾生。此中由根本事增上力故，依十二行，如其所應，令他離欲乃至慶喜。**

丑二、時依處

**時依處者，謂略有三種言事。一者、過去言事，二者、未來言事，三者、現在言事。如經廣說。**

丑三、補特伽羅依處

**補特伽羅依處者，謂軟根等二十七種補特伽羅，應知其相。**

子三、總結名

**即依如是如上所說若事、若時、若補特伽羅故，諸佛世尊流布聖教，是故說彼名為依處。**

癸五、過患義

**過患義者，以要言之，於應毀厭義而起毀厭，或法、或補特伽羅。**

癸六、勝利義

**勝利義者，以要言之，於應稱讚義而起稱讚，或法、或補特伽羅。**

癸七、所治能治義2　子一、辨義

**所治義者，以要言之，一切雜染行。能治義者，以要言之，一切清淨行。**

子二、舉例

**如貪是所治，不淨為能治；瞋是所治，慈為能治；如是等，盡當知。**

癸八、略義廣義3　子一、約法類辨

**略義者，謂宣說諸法同類相應。**

　　宣說諸法同類相應者：總略宣說諸法種類故。

**廣義者，謂宣說諸法異類相應。**

　　宣說諸法異類相應者：別廣宣說諸法差別故。

子二、約諸經辨

**復次，說不了義經故，說了義經故。**

　　說不了義經等者：此第二義，釋名略義、廣義，如次配屬應知。

子三、約名義辨2　丑一、廣差別2　寅一、舉略

**復次，有二種略義。一者、名略，二者、義略。**

寅二、例廣

**如略義，如是廣義亦有二種。一者**[^11]**、名廣，二者、義廣。**

丑二、例經言2　寅一、舉經

**如世尊言：舍利子！我所說法或略、或廣，然悟解者甚難可得。廣說如經。**

寅二、顯義

**當知此中，顯示世尊於契經中文廣義略，於伽陀中義廣文略。**

辛二、嗢柁南

**為攝十義，故說中間嗢柁南曰：**

**　諸地相作意　依處德非德　所對治能治　廣略義應知**

庚三、結

**復次，如是略說佛教體性十種義已，諸說法者，應依聖教尋求十種，若具不具。既自求已**[^12]**，應為他說。**

戊二、釋攝2　己一、結前建立

**如是建立諸經文義體已。**

己二、廣辨釋經2　庚一、由五相3　辛一、正所說相2　壬一、略標列

**諸說法者，應以五相，隨順解釋一切佛經。謂初應略說法要，次應宣說等起，次應宣說其義，次應釋難，後應辯次第。**

壬二、隨別釋5　癸一、法2　子一、標十二種

**法者，略有十二種，謂契經等十二分教。**

子二、別辨一一12　丑一、契經

**契經者，謂貫穿義長行直說，多分攝受意趣體性。**

　　多分攝受意趣體性者：謂以美妙名句文身，從多分說，攝受能引義利、能引梵行真善妙義，及所安立蘊、界、處等諸法體相故。

丑二、應頌

**應頌者，謂長行後宣說伽陀，又略標所說不了義經。**

丑三、記別

**記別者，謂廣分別略所標義，及記命過弟子生處。**

　　及記命過弟子生處者：謂於是中，記別弟子命過已後，當生等事故。

丑四、諷頌

**諷頌者，謂以句說。或以二句，或以三、四、五、六句說。**

丑五、自說2　寅一、無請而說

**自說者，謂無請而說，為令弟子得勝解故。**

寅二、自然而說

**為令上品所化有情安住勝理，自然而說。如經言：世尊今者自然宣說。**

丑六、緣起3　寅一、有請而說

**緣起者，謂有請而說。如經言：世尊一時依黑鹿子，為諸苾芻宣說法要。**

寅二、毗奈耶說

**又依別解脫因起之道，毗奈耶攝所有言說。**

寅三、有所依說

**又於是處說如是言：世尊依如是如是因緣，依如是如是事，說如是如是語。**

　　依別解脫因起之道者：謂有緣起，制立一切所學處故。

丑七、譬喻

**譬喻者，謂有譬喻經，由譬喻故，隱義明了。**

丑八、本事

**本事者，謂除本生，宣說前際諸所有事。**

丑九、本生

**本生者，謂宣說己身，於過去世行菩薩行時，自本生事。**

丑十、方廣2　寅一、出體

**方廣者，謂說菩薩道。如說七地四菩薩行，及說諸佛百四十種不共佛法。謂四一切種清淨，乃至一切種妙智，如菩薩地已廣說。**

寅二、釋名

**又復此法，廣故、多故、極高大故、時長遠故，謂極勇猛，經三大劫阿僧企耶方得成滿，故名方廣。**

　　如說七地四菩薩行等者：謂種性地、勝解行地、淨勝意樂地、行正行地、決定地、決定行地、到究竟地，是名七地。如菩薩地地品中說。（陵本四十九卷一頁3909）四菩薩行者，謂波羅蜜多行、菩提分法行、神通行、成熟有情行。如菩薩地行品中說。（陵本四十九卷四頁3918）諸佛世尊有百四十不共佛法。謂諸如來三十二大丈夫相、八十隨好、四一切種清淨、十力、四無所畏、三念住、三不護、大悲、無忘失法、永害習氣，及一切種妙智。如菩薩地建立品說。（陵本四十九卷七頁3927）

丑十一、未曾有法

**未曾有法者，謂諸如來，若諸聲聞，若在家者說希奇法。如諸經中因希有事起於言說。**

　　未曾有法等者：此亦名為希法。謂於是中，宣說諸佛、諸佛弟子、苾芻、苾芻尼、式叉摩那、勞策男、勞策女、近事男、近事女，若共不共，勝於其餘、勝諸世間，同意所許，甚奇希有最勝功德。如聲聞地說。（陵本二十五卷七頁2098）其相易了，此應準釋。

丑十二、論議2　寅一、出聖說2　卯一、釋名摩怛理迦2　辰一、世尊自說

**論議者，謂諸經典循環研覈**[^13]**摩怛理迦，且如一切了義經，皆名摩怛理迦。謂於是處，世尊自廣分別諸法體相。**

辰二、聖弟子說

**又於是處，諸聖弟子已見諦跡，依自所證，無倒分別諸法體相，此亦名為摩怛理迦。**

卯二、釋名阿毗達磨3　辰一、由循環研覈

**即此摩怛理迦，亦名阿毗達磨。猶如世間一切書算詩論等，皆有摩怛理迦，當知經中循環研覈**[^14]**諸法體相，亦復如是。**

辰二、由正建立

**又如諸字，若無摩怛理迦，即不明了。如是契經等十二分聖教，若不建立諸法體相，即不明了；若建立已，即得明了。**

辰三、由無雜亂

**又無雜亂宣說法相，是故即此摩怛理迦，亦名阿毗達磨。**

寅二、顯所餘

**又即依此摩怛理迦，所餘解釋諸經義者，亦名論議。**

癸二、等起

**等起者，謂由三種若事、若時、若補特伽羅依處故，隨應當說。謂如是補特伽羅有如是行，為令離欲乃至慶喜。**

　　如是補特伽羅等者：補特伽羅有二十七，謂軟根等。行有十二，謂欲行等。皆如前說應知。

癸三、義2　子一、結前生後

**已說等起。次應說義。**

子二、總別辨釋2　丑一、標列二種

**義者，略有二種。一者、總義，二者、別義。**

丑二、別釋其相2　寅一、總義相2　卯一、略標列

**由四種相，當說總義。一者、引了義經故；二者、分別事究竟故；**

　　分別事究竟者：謂分別諸法盡、如所有性事邊際故。

**三者、行故；四者、果故。**

卯二、隨別廣

**行復二種，一者、邪行，二者、正行。果亦二種，一者、正行果，二者、邪行果。**

寅二、別義相2　卯一、略標列

**由四種相，當說別義。一者、分別差別名；二者、分別自體相；三者、訓釋言詞；四者、義門差別。**

卯二、隨別廣2　辰一、訓釋言詞

**訓釋言詞，復由五種方便。一、由相故；二、由自性故；三、由業故；四、由法故；五、由因果故。**

　　復由五種方便等者：謂依同類道理[^15]有五相似。一、相狀相似，二、自體相似，三、業用相似，四、法門相似，五、因果相似。如聞所成地[^16]說。（陵本十五卷七頁1300）此五分別，如彼釋相應知。

辰二、義門差別3　巳一、標

**義門差別，當知復由五相。**

巳二、列

**一者、自性差別故；二者、界差別故；三者、時差別故；四者、位差別故；五者、補特伽羅差別故。**

巳三、釋5　午一、自性差別

**此中自性差別者，謂色自性有十色處差別，受自性有三受差別，想自性有六想差別，行自性有三行差別，**

　　行自性有三行差別者：謂善、不善、無記差別應知。

**識自性有六識差別。如是等類，當知諸法自性差別。**

午二、界差別

**界差別者，謂欲界差別故，色界差別故，無色界差別故。**

午三、時差別

**時差別者，謂過去時差別故，未來時差別故，現在時差別故。**

午四、位差別

**位差別者，當知有二十五種分位差別。謂下中上三位差別故，苦、樂、不苦不樂三位差別故，善、不善、無記三位差別故，聞思修三位差別故，增上戒、增上心、增上慧三位差別故，內外二位差別故，所取、能取二位差別故，所治、能治二位差別故，現前、不現前二位差別故，因果二位差別故。**

午五、補特伽羅差別

**補特伽羅差別者，如前所說二十七種補特伽羅，應知差別。**

癸四、釋難2　子一、略標

**釋難者，若自設難、若他設難皆應解釋。**

子二、別釋2　丑一、出難相3　寅一、標五相

**當知此難略由五相。**

寅二、別列釋5　卯一、不了義難

**一者、為未了義得顯了故。如言：此文有何義耶？**

卯二、語相違難

**二者、語相違故。如言：何故世尊先所說異，今所說異？**

卯三、道理相違難

**三者、道理相違故。如有顯示與四道理相違之義。**

卯四、不決定顯示難

**四者、不決定顯示故。如言：何故世尊於一種義，於彼彼處，種種異門差別顯示？**

卯五、究竟非現見難

**五者、究竟非現見故。如言：內我有何體性，有何色相，而言常恆無有變易，如是正住？**

　　究竟非現見者：謂如內我，究竟非有，體性色相非現見故。此內我難，當知自所假設，為欲顯示彼諸外道遍計所執義故。

寅三、結應知

**如是等類難相應知。**

丑二、釋隨應2　寅一、正釋五難2　卯一、標

**於此五難，隨其次第應當解釋。**

卯二、釋3　辰一、於不了義難

**謂於不了義難，方便顯示**[^17]**。**

辰二、於語相違難等2　巳一、舉語相違難

**於語相違難，顯示意趣隨順會通。**

巳二、例不決定顯示難等

**如於語相違難，顯示意趣隨順會通；如是於不決定顯示難、於究竟非現見難，當知亦爾。**

辰三、於道理相違難2　巳一、標方便

**於道理相違難，或以異教而決判之，或復示現四種道理，或復示現因果相應。**

巳二、隨難釋

**所謂此言或為顯**[^18]**果、或為顯**[^19]**因。**

寅二、應設四記2　卯一、總標

**又於釋難應設四記。**

卯二、列釋4　辰一、一向記

**一者、一向記。謂為如理來請問者，無倒建立諸法性相。**

辰二、分別記

**二者、分別記。謂為如理、或不如理來請問者，開示差別諸法性相。**

辰三、反問記

**三者、反問記。謂為令彼戲論問者，自敘己過。**

辰四、默置記2　巳一、約四因緣辨

**四者、置記。由四因緣，默置而記，謂無體性故、甚深等故。此廣如前思所成地已說其相。**

　　此廣如前思所成地等者：前說由四種不可說故，名不可說相。一、無故不可說，二、甚深故不可說，三、能引無義故不可說，四、法相法爾之所安立故不可說。如彼釋相應知。（陵本十六卷六頁1385）

巳二、約二諦理辨2　午一、標名

**又如有問如來滅後為有無等，此於世俗及勝義諦所有理趣皆不應記，是故說彼名為置記。**

午二、釋義2　未一、明勝義

**此中如來約勝義諦，非有性故，不可記別。**

　　約勝義諦非有性故等者：由勝義諦唯內自證，非如言說有其自性，若有若無，亦有亦無，非有非無，一切戲論不能說故，不可記別。

未二、明世俗

**約世俗諦，所依、能依道相違故，彼果永斷不成實故，亦不可記如來滅後是有無等。**

　　約世俗諦等者：如來相續，是出世間道生轉所依，是名所依及能依道。如是自性不可思議，約世俗諦，故言相違。又為一切煩惱及諸習氣不生轉所依，是名彼果永斷。如是自性唯內所證，約世俗諦，名不成實。是故亦不可記。

癸五、次第2　子一、略標列

**次第者，略有三種。一者、圓滿次第，二者、解釋次第，三者、能成次第。**

子二、隨別釋2　丑一、引教言2　寅一、標

**為欲顯示此三次第，略引聖教。**

寅二、釋3　卯一、圓滿次第

**如世尊言：我昔出家甚為盛美、第一盛美、最極盛美。此言顯示盛美圓滿次第。**

卯二、解釋次第

**又復說言：我曾處父淨飯王宮，顏容端正，乃至廣說。此言顯示盛美解釋次第。**

卯三、能成次第

**又復說言：為何義故，盛美出家？由見老病死等法故。此言顯示能成次第。**

丑二、辨說句2　寅一、圓滿次第2　卯一、舉三受

**又復經中略說諸法，如言三受，樂受、苦受、不苦不樂受。如是等類，但顯圓滿次第。由所餘句圓滿此受，故名圓滿。**

卯二、例四諦

**如受，四諦亦爾。謂先說一句，後後隨順次第宣說。**

寅二、能成次第等2　卯一、舉能成次第

**能成次第復有二種。謂或以前句成立後句，或以後句成立前句。**

卯二、例解釋次第

**解釋次第，當知亦爾。**

　　或以前句成立後句等者：如以無常及所作性，施設前句、後句差別，而立宗言：聲是所作，因云無常性故。此則以前句成立後句。又立宗言：聲是無常，因云所作性故。此則以後句成立前句。如是等類應知。

辛二、能善說相2　壬一、別釋師等4　癸一、師2　子一、略標

**師者，謂成就十法，名說法師眾相圓滿。**

子二、列釋10　丑一、善於法義

**一者、善於法義。謂於六種法、十種義，善能解了故。**

　　謂於六種法十種義者：前說文有六種，謂名身等。義有十種，謂地義等。如彼應釋。

丑二、能廣宣說

**二者、能廣宣說。謂多聞、聞持、其聞積集故。**

丑三、具足無畏

**三者、具足無畏。謂於剎帝利等勝大眾中，宣說正法無所怯懼故。又因此故，聲不嘶掉，腋不流汗，念無忘失故。**

丑四、言詞善巧2　寅一、標

**四者、言詞善巧。謂語工圓滿、八支成就、言詞具足，處眾說法故。**

寅二、釋2　卯一、語工圓滿

**語工圓滿者，謂文句相應、助伴等，乃至廣說。**

　　相應助伴等者：此中等言，等取隨順、清徹、清淨資助、相稱、應順、常委分資糧。如前已說應知。

卯二、八支成就

**八支成就者，謂此語言先首、美妙等，乃至廣說。**

　　先首美妙等者：此中等言，等取顯了、易解、樂聞、無依、不違逆、無邊。如前已說應知。

丑五、善方便說

**五者、善方便說。謂二十種善巧方便宣說正法故，如以時、殷重等。**

　　如以時殷重等者：菩薩地說：菩薩說正法相略有二十。一者、以時，二者、重法，三者、次第，四者、相續，五者、隨順，六者、歡喜，七者、愛樂，八者、悅豫，九者、欣勇，十者、不擯，十一者、應理，十二者、稱順，十三者、無亂，十四者、如法，十五者、順眾，十六者、慈心，十七者、利益心，十八者、哀愍心，十九者、不自讚毀他，二十者、不依利養恭敬讚頌。（陵本三十八卷十七頁3158）如彼釋相應知。

丑六、具足成就法隨法行

**六者、具足成就法隨法行。謂不唯聽聞以為究竟，如其所說，即如是行故。**

丑七、威儀具足

**七者、威儀具足。謂說法時手足不亂，頭不動搖，面無變易，鼻不改異，進止往來威儀庠序故。**

丑八、勇猛精進

**八者、勇猛精進。謂常樂聽聞所未聞法，於已聞法轉令明淨，不捨瑜伽，不捨作意，心不捨離內奢摩他故。**

丑九、無有厭倦

**九者、無有厭倦。謂為四眾廣宣妙法，身心無倦故。**

丑十、具足忍力

**十者、具足忍力。謂罵弄訶責終不反報，若被輕懱不生忿慼，乃至廣說。**

　　乃至廣說者：謂能堪忍寒熱、饑渴、蚊蝱、風日、蛇蝎惡觸，他所干犯、磣[^20]毒語言等故。聲聞地中善能堪忍作如是說，此應準知。（陵本二十五卷二頁2076）

癸二、說眾4　子一、標

**說眾者，謂處五眾宣八種言。**

子二、徵

**何等為八？**

子三、列2　丑一、八言

**一者、可喜樂言，二者、善開發言，三者、善釋難言，四者、善分析言，五者、善順入言，六者、引餘證言，七者、勝辯才言，八者、隨宗趣言。**

丑二、五眾

**五眾者，一、在家眾，二、出家眾，三、淨信眾，四、邪惡眾，五、處中眾。**

子四、釋2　丑一、宣八言8　寅一、可喜樂言

**可喜樂言者，當知有五相。一、有證因，二、有譬喻，三、語具圓滿，四、文句綺靡，五、言詞顯了。**

寅二、善開發言

**善開發言者，開深隱義令麤顯故，辯麤顯義令深隱故。**

寅三、善釋難言

**善釋難言者，以要言之，當知離五種難，善成就故。**

　　離五種難者：如前釋難說有五相應知。

寅四、善分析言

**善分析言者，於一一法，依增一道理，乃至析為十種，或復過此。如依三法說，或依四念住，乃至廣說。**

　　如依三法說者：集論中說：諸蘊、界、處三法所攝，謂色蘊、法界、意處。（一卷十三頁31,666b）此說三法，如彼應釋。

寅五、善順入言

**善順入言者，唯善顯現解釋契經、應頌等法，終不引餘外道邪論。**

寅六、引餘證言

**引餘證言者，謂引餘經成立所說。**

寅七、勝辯才言

**勝辯才言者，隨自所忍善分別義。**

寅八、隨宗趣言

**隨宗趣言者，依摩怛理迦分別顯示，或依其餘無倒說者所說言教，如理解釋。**

丑二、處五眾3　寅一、處在家眾

**復次，處在家眾，應依毀諸惡行、讚諸善行現說正法，令其止息及進修故。**

寅二、處出家眾

**處出家眾，應依增上戒等三學現說正法，令速欣樂故。**

寅三、處餘三眾

**處淨信等眾，應依聖教廣大威德現說正法，如其次第，令倍增長、令處中信、令生淨信故。**

**瑜伽師地論科句披尋記卷第八十一**

[^1]: 大正無「釋」字。

[^2]: 「荼」，大正作「茶」。

[^3]: 「己」，陵本作「已」。

[^4]: 「應順者」，大正、陵本作「應供故」。

[^5]: 編按：另「十二卷四頁31,536b」亦有相關之文。

[^6]: 編按：此段引文原在卷六十九，韓清淨將之調整至卷六十五。

[^7]: 「少」，大正作「小」。

[^8]: 「己」，陵本作「已」。

[^9]: 「生天」，大正作「天生」。

[^10]: 「悅」，陵本作「說」。

[^11]: 「者」，大正作「有」。

[^12]: 「已」，陵本作「己」。

[^13]: 「覈」，大正作「竅」。

[^14]: 「覈」，大正作「竅」。

[^15]: 「同類道理」，披尋記原作「比量道理」。

[^16]: 「聞所成地」，披尋記原作「思所成地」。

[^17]: 「示」，大正作「了」。

[^18]: 「顯」，陵本作「增」。

[^19]: 「顯」，陵本作「增」。

[^20]: 「磣」，披尋記原作「慘」。卷二十五原文作「磣」。
