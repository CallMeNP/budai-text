# 瑜伽師地論科句披尋記卷第四十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地第二持隨法瑜伽處菩薩相品第一**

辛二、次相等攝8　壬一、真實諸菩薩相（即相品）4　癸一、徵起

**云何真實諸菩薩相？**

癸二、標列2　子一、嗢柁南

**嗢柁南曰：**

　**真實諸菩薩　五種相應知　自性依處果　次第攝五轉**

子二、長行2　丑一、五相

**謂諸菩薩有五真實菩薩之相，若成就者墮菩薩數。何等為五？一者、哀愍，二者、愛語，三者、勇猛，四者、舒手惠施，五者、能解甚深義理密意。**

丑二、五轉

**如是五法，當知一一各有五轉。一者、自性，二者、依處，三者、果利，四者、次第，五者、相攝。**

癸三、隨釋5　子一、自性5　丑一、哀愍3　寅一、標

**應知此中，哀愍自性略有二種。**

寅二、列

**一、在意樂，二、在正行。**

寅三、釋2　卯一、在意樂

**在意樂者，謂諸菩薩，於諸有情利益意樂、安樂意樂，是名哀愍。**

卯二、在正行

**在正行者，謂諸菩薩，於諸有情如所意樂，隨力隨能身語饒益，是名哀愍。**

丑二、愛語

**愛語自性，謂如前說若慰喻語、若慶悅語、若勝益語，當知如前攝事品說。**

丑三、勇猛

**勇猛自性，謂諸菩薩剛決堅固，無所怯劣，有大勢力。**

丑四、舒手惠施

**若諸菩薩廣大施性、無染施性，是名舒手惠施自性。**

丑五、能解甚深義理密意

**若諸菩薩四無礙解，及即於彼無倒引發正加行智，是名能解甚深義理密意自性。**

　　若諸菩薩四無礙解等者：菩薩所修菩薩四無礙解，菩提分品已說其相。（陵本四十五卷二頁3617）由此善能宣說正法，於諸法中起智加行，名即於彼無倒引發正加行智。

子二、依處5　丑一、哀愍5　寅一、標

**當知菩薩哀愍依處，略有五種。**

寅二、徵

**何等為五？**

寅三、列

**一、有苦有情，二、惡行有情，三、放逸有情，四、邪行有情，五、煩惱隨眠有情。**

寅四、釋5　卯一、有苦有情

**那落迦等所有有情，皆為苦受連綿相續逼切而轉，如是名為有苦有情。**

卯二、惡行有情

**或復有情雖非定苦，而多現行諸身惡行、諸語惡行、諸意惡行，於諸惡中喜樂安住。所謂屠養羊豬雞等不律儀輩。如是名為惡行有情。**

卯三、放逸有情

**或復有情雖非定苦及行惡行，而於諸欲**[^1]**耽著受用，常樂安住種種俳優、歌舞、笑睇，以自娛樂。所謂一類受欲塵者。如是名為放逸有情。**

卯四、邪行有情

**或復有情雖非定苦、行惡、放逸，而依妄見修行種種苦解脫行。謂捨諸欲**[^2]**，於惡說法毗奈耶中而出家者。如是名為邪行有情。**

卯五、煩惱隨眠有情

**或復有情雖非定苦，廣說乃至非修邪行，而或具縛、或不具縛，為諸煩惱之所隨眠。謂正修行賢善異生及諸有學。是名煩惱隨眠有情。**

　　謂正修行賢善異生等者：謂隨信行、或隨法行補特伽羅，趣向諦觀，而未見諦，名正修行賢善異生。從預流果乃至阿羅漢向，名諸有學。如次釋前具縛、或不具縛應知。

寅五、結

**是名菩薩所有哀愍五種依處，由此依處、由此所緣，哀愍而轉。除此無有若過若增。**

丑二、愛語5　寅一、標

**當知菩薩愛語依處，亦有五種。**

寅二、徵

**何等為五？**

寅三、列

**一、正言論語，二、正慶悅語，三、正安慰語，四、正廣恣語，五、如理說語。**

寅四、指

**如是廣辯，應知如前攝事品說。**

　　正言論語等者：開示諸法法門愛語，開示無倒法相愛語，開示無倒訓釋諸法言辭愛語，開示無倒法句品類差別愛語，是名正言論語。菩薩若見有情妻子、眷屬、財穀，其所昌盛而不自知，如應覺悟，以申慶悅；或知信、戒、聞、捨、慧增，亦復慶悅；是名正慶悅語。安慰種種驚怖愛語，是名正安慰語。於他有情一切資具少希欲中，一切所作及以正至少希欲中，廣恣愛語，是名正廣恣語。如理宣說所攝愛語，是名如理說語。如是一切，皆如攝事品說。

寅五、結

**是名菩薩所有愛語五種依處，由此依處、由此所緣，愛語而轉。除此無有若過若增。**

丑三、勇猛4　寅一、標

**當知菩薩勇猛依處，亦有五種。**

寅二、徵

**何等為五？**

寅三、指

**謂即如前菩提分品所說菩薩堅力持性五種依處，當知此是**[^3]**菩薩勇猛五種依處。**

寅四、結

**由此依處、由此所緣，勇猛而轉。除此無有若過若增。**

丑四、舒手惠施5　寅一、標

**當知菩薩舒手惠施，亦五依處。**

寅二、徵

**何等為五？**

寅三、列

**一、數數惠施，二、歡喜惠施，三、殷重惠施，四、無染惠施，五、無依惠施。**

寅四、指

**如是五種，如前施品廣辯應知。**

　　數數惠施等者：隨有所得即隨惠施，無所吝惜，不於長時漸漸積集眾多財物，然後頓施，是名數數惠施。施前意悅，施時心淨，施後無悔，是名歡喜惠施。應時而施，不以非時；自他淨施，非不清淨；合儀而施，不以非儀；無亂心施，不以散亂；是名殷重惠施。不以異意、不以憤怒撓濁之心，而行惠施；又復不由惡見妄有執取而行惠施；是名無染惠施。不依世間名聲讚頌而行布施，不依於他反報恩德而行布施，不依帝釋、魔王、輪王、自在等果而行布施，是名無依惠施。如是諸義，如施品說應知。

寅五、結

**由此依處、由此所緣，菩薩舒手惠施而轉。除此無有若過若增。**

丑五、能解甚深義理密意4　寅一、標

**當知菩薩能解甚深義理密意，亦五依處。**

寅二、徵

**何等為五？**

寅三、列5　卯一、於契經

**謂於如來所說契經，隨順甚深甚深顯現空性相應、緣性緣起，應知是名第一依處。**

　　隨順甚深甚深顯現等者：甚深有二，一、空性甚深，二、緣起甚深。空性甚深者，謂空自相非定有無，是名甚深空性相應。緣起甚深者，謂緣起支雖實無常、苦、空、無我，而有常、我等相相似顯現。有尋有伺地廣辯應知。（陵本十卷十六頁812）是名甚深顯現緣性緣起。

卯二、於毗奈耶

**於毗奈耶毀犯善巧、還淨善巧，當知是名第二依處。**

　　於毗奈耶毀犯善巧等者：謂於毀犯、還淨能正了知，是名善巧。

卯三、於摩怛理迦

**於摩怛理迦，施設、建立無倒法相，當知是名第三依處。**

卯四、於密言義

**能正顯除意趣難解諸法相**[^4]**義，當知是名第四依處。**

　　能正顯除意趣難解諸法相義者：一切如來密意言義，是名意趣難解諸法相義。即於此義能正顯了，能正除遣所化有情隨所生起一切疑惑。義如真實義品中說。（陵本三十六卷二十五頁3014）

卯五、於無礙解

**於一切法，法、義、釋辭、品類差別，當知是名第五依處。**

寅四、結

**由此依處、由此所緣，菩薩能解甚深義理密意而轉。除此無有若過若增。**

子三、果利2　丑一、釋4　寅一、哀愍2　卯一、釋2　辰一、正辨相

**菩薩哀愍，於諸有情，最初能斷怨害嫌恨。菩薩哀愍，普於一切利有情事皆能修作，心無怯劣。於此加行嘗無厭倦，多住哀愍，能攝無罪現法樂住及饒益他。**

　　多住哀愍者：此說四無量定應知。

辰二、引教說

**又如世尊所說修慈所得勝利，謂於現身毒藥、刀杖**[^5]**不加害等。如是一切菩薩哀愍，皆當了知。**

卯二、結

**是名菩薩哀愍果利。**

　　如是一切菩薩哀愍者：前舉修慈，此例修悲、喜、捨，是名一切菩薩哀愍。

寅二、愛語2　卯一、釋2　辰一、現法攝2　巳一、能斷語過

**菩薩愛語，於現法中斷語四過。所謂妄語、離間、麤惡，及以綺語。**

巳二、能益自他

**由此愛語，於現法中能自攝受、能攝受他，安隱而轉。**

辰二、後法攝

**菩薩愛語，於當來世其言敦肅，言必信用。**

卯二、結

**是名菩薩愛語果利。**

　　能自攝受等者：不為自害，攝受饒益，是名能自攝受。不為他害，而為饒益，是名能攝受他。不受彼不善業所生身心憂苦，是名安隱而轉。

寅三、勇猛2　卯一、釋2　辰一、現法攝

**菩薩勇猛，於現法中能離一切懶惰懈怠，心常歡喜；能受菩薩淨戒律儀，受已終無毀犯、退屈；能正堪忍，攝受自他。**

辰二、後法攝

**於當來世一切菩薩所起事業，稟性堅固，凡所造修若未成辦，終無懈退。**

卯二、結

**是名菩薩勇猛果利。**

寅四、後二種2　卯一、指

**當知菩薩舒手惠施、能解甚深義理密意所得果利，如威力品惠施威力、般若威力差別應知。**

卯二、結

**是名菩薩舒手惠施、能解甚深義理密意二種果利。**

　　如威力品惠施威力等者：威力品說布施四相，般若四相，是名差別應知。

丑二、結

**是名菩薩五相果利。**

子四、次第3　丑一、徵

**云何五相如是次第？**

丑二、釋4　寅一、哀愍

**謂諸菩薩，先修哀愍攝受有情，於彼顧念，欲作饒益。**

寅二、愛語

**次修愛語，為彼有情出不善處安立善處，宣說正理，攝受教誨。**

寅三、勇猛

**次修勇猛，於已趣入諸有情類，若諸有情起諸邪行，種種煩惱變異事中皆能堪忍，為不棄捨安住種種正行、邪行諸有情故。**

寅四、後二

**是諸菩薩修勇猛已，一類有情以財攝受，能令成熟；一類有情以法攝受，能令成熟；一類有情以財、以法二種攝受，能令成熟。是故菩薩次後修習舒手惠施、能解甚深義理密意。**

　　起諸邪行等者：謂如暴惡毀犯淨戒，是名起諸邪行。如是邪行，當知種種煩惱變異所作，令改本性，由是菩薩深生憐愍，故能堪忍，為不棄捨彼有情故。由彼有情於佛聖教已正趣入，說名安住種種正行，然於一時煩惱所媚，暫起毀犯，復名邪行。

丑三、結

**當知是名菩薩五相前後次第。**

子五、相攝2　丑一、問

**問：菩薩五相，六到彼岸，何到彼岸攝何等相？**

丑二、答

**答：菩薩哀愍，當知靜慮到彼岸攝；**

　　菩薩哀愍當知靜慮到彼岸攝者：由四無量名為哀愍，故說靜慮到彼岸攝。

**菩薩愛語，尸羅、般若到彼岸攝；**

　　菩薩愛語尸羅般若到彼岸攝者：依慰喻語、若慶悅語，故說尸羅到彼岸攝。依勝益語，故說般若到彼岸攝。

**菩薩勇猛，進、忍、般若到彼岸攝；菩薩所有舒手惠施，當知即施到彼岸攝；菩薩所有能解甚深義理密意，靜慮、般若到彼岸攝。**

　　菩薩勇猛進忍般若到彼岸攝者：由有力思擇，故說般若到彼岸攝。餘文易知。

癸四、總結

**如是真實菩薩五相，當知一一皆有五轉。所謂自性、依處、果利、次第、相攝。已廣分別，應如實知。**

**本地分中菩薩地第二持隨法瑜伽處分品第二**

壬二、在家出家分（即分品）3　癸一、徵起

**在家、出家二分菩薩，有幾種法正修學時，速證無上正等菩提？**

癸二、標列2　子一、嗢柁南

**嗢柁南曰：**

　**二分諸菩薩　初事業善修　善巧饒益他　迴向最為後**

子二、長行3　丑一、標

**謂諸菩薩，或在家分、或出家分差別轉時，略有四法，當知令此在家、出家二分菩薩正勤修學，速證無上正等菩提。**

丑二、徵

**何等為四？**

丑三、列

**一者、善修事業，二者、方便善巧，三者、饒益於他，四者、無倒迴向。**

癸三、隨釋3　子一、別辨其相4　丑一、善修事業4　寅一、徵

**云何菩薩善修事業？**

寅二、標

**謂諸菩薩，於六波羅蜜多決定修作、委悉修作、恆常修作、無**[^6]**罪修作。**

寅三、釋2　卯一、舉施度2　辰一、辨4　巳一、決定修作2　午一、徵

**云何菩薩於施波羅蜜多決定修作？**

午二、釋

**謂諸菩薩，現有種種可施財法，諸乞求者正現在前，有恩、無恩、有德、有失無有差別，要當施與。若人非人、若諸沙門、若婆羅門及餘世間，無有如法能令施心有所傾動。**

　　若人非人等者：謂生人趣，得人種類，是名為人。若生餘趣，那落迦、傍生，及與鬼趣、天、龍、藥叉、阿素洛、揭路荼、緊捺洛、牟呼洛迦等，是名非人。如顯揚論說。（三卷十四頁31,495a）生在人中，希求魔梵而修行者，是名沙門、若婆羅門。若魔、若梵，名餘世間。如攝異門分說。（陵本八十三卷十七頁6327）

巳二、委悉修作2　午一、徵

**云何菩薩於施波羅蜜多委悉修作？**

午二、釋

**謂諸菩薩，現有種種可施財法，諸乞求者正現在前，一切施與，無有少物於諸有情而不能捨。於內身命尚能惠施，何況外物。**

巳三、恆常修作2　午一、徵

**云何菩薩於施波羅蜜多恆常修作？**

午二、釋

**謂諸菩薩，於修惠施無有厭倦，恆常無間，於一切時，隨有所得即隨惠施，無所吝惜。**

巳四、無罪修作2　午一、徵

**云何菩薩於施波羅蜜多無罪修作？**

午二、釋

**謂諸菩薩遠離如前施品所說諸雜染施，修行所餘無雜染施。**

　　遠離如前施品所說諸雜染施等者：施品中說：菩薩若知種種內外施物，於彼眾生唯令安樂、不作利益，或復於彼不作安樂、不作利益，便不施與。若知種種內外施物，於彼眾生定作利益、不定安樂，或復於彼定作利益、定作安樂，即便施與。（陵本三十九卷二頁[^7]3185）是名略說菩薩應施、不應施義。此說雜染及無雜染，如應當知。

辰二、結

**如是菩薩於施波羅蜜多能善修作。**

卯二、例餘度

**如於施波羅蜜多能善修作，如是於戒、忍、精進、靜慮、慧波羅蜜多，如其所應，當知亦爾。**

寅四、結

**是名菩薩由四行相，於其六種波羅蜜多決定修作、委悉修作、恆常修作、無罪修作。**

丑二、方便善巧2　寅一、徵

**云何菩薩方便善巧？**

寅二、釋2　卯一、舉種類4　辰一、標

**當知如是方便善巧，略有十種。**

辰二、徵

**何等為十？**

辰三、列

**一者、憎背聖教有情，除其恚惱方便善巧；二者、處中有情，令其趣入方便善巧；三者、已趣入者，令其成熟方便善巧；四者、已成熟者，令得解脫方便善巧；五者、於諸世間一切異論方便善巧；六者、於諸菩薩淨戒律儀受持、毀犯，能正觀察方便善巧；七者、於諸正願方便善巧；八者、於聲聞乘方便善巧；九者、於獨覺乘方便善巧；十者、於其大乘方便善巧。**

辰四、指

**如是一切方便善巧，如前即此菩薩地中，隨彼彼處已廣分別，如應當知。**

　　隨彼彼處已廣分別如應當知者：此中前四方便善巧，如前菩提分品，說有六種成熟有情方便應知。（陵本四十五卷五頁3626）又說善知諸論。（陵本四十四卷十七頁3597）即此第五方便善巧。又戒品說菩薩戒波羅蜜多。（陵本四十卷一頁3235）即此第六方便善巧。又菩提分品中說菩薩所修正願。（陵本四十五卷十六頁3657）即此第七方便善巧。功德品說乘施設建立。（陵本四十六卷十四頁3712）即此後三方便善巧。

卯二、明作業3　辰一、標

**如是十種菩薩所有方便善巧，能作五事。**

辰二、釋5　巳一、由前四種善巧

**謂由前四種方便善巧，令諸菩薩能正安立所化有情於自義利。**

巳二、由第五種善巧

**由於世間一切異論方便善巧，令諸菩薩善能摧伏一切異論。**

巳三、由第六種善巧

**由於菩薩淨戒律儀受持、毀犯，能正觀察方便善巧，令諸菩薩不犯所犯，犯已速疾如法悔除，於善清淨菩薩所受淨戒律儀，能善修瑩。**

　　於善清淨等者：善淨意樂，名善清淨。此說菩薩堪能受戒自性功德，由此堪受菩薩所受淨戒律儀。今說由彼方便善巧，令戒清淨，名善修瑩。

巳四、由第七種善巧

**由於正願方便善巧，令諸菩薩能證當來一切所愛事義圓滿。**

　　能證當來一切所愛事義圓滿者：謂自證得無上菩提，能作有情一切義利，是名一切所愛事義圓滿。

巳五、由後三種善巧

**由於三乘方便善巧，令諸菩薩於諸有情，隨其種性、根及勝解，說相稱法、說順正理。**

辰三、結

**是名十種方便善巧，令諸菩薩能作五事。由此五事，能令菩薩現法當來一切事義皆得究竟。**

丑三、饒益於他3　寅一、徵

**云何菩薩饒益於他？**

寅二、釋

**謂諸菩薩依四攝事，即布施、愛語、利行、同事，能與一分有情利益，能與一分有情安樂，能與一分所化有情利益安樂，是名略說菩薩所有饒益於他。**

寅三、指

**廣說如前自他利品，應知其相。**

　　能與一分有情利益等者：此中初二有情，但言一分，不言所化，當知此說不住種姓有情，與下一分所化有情有別。前說所調伏界無量，當知此名所化有情。於彼一切授與善法，名與利益；授與饒益，名與安樂。

丑四、無倒迴向2　寅一、徵

**云何菩薩無倒迴向？**

寅二、釋

**謂諸菩薩三門積集所有善根，即善修事業、方便善巧、饒益於他。去來今世一切攝取，以淳一味妙淨信心，迴求無上正等菩提。終不用此所集善根，希求世間餘果異熟，唯除無上正等菩提。**

　　去來今世一切攝取者：謂一切時，於彼善根攝受、增長、串習成性故。

子二、明攝一切3　丑一、標所應學

**世尊所有為在家分、或出家分諸菩薩說所應學法，當知一切此四所攝。謂善修事業、方便善巧、饒益於他、無倒迴向。**

丑二、近證大果

**是故如是善修事業、方便善巧、饒益於他、無倒迴向諸菩薩眾，親近、鄰逼難得難證無上菩提。**

丑三、結無過增

**當知過去、未來、現在所有菩薩，或在家分、或出家分，精勤修學，於其無上正等菩提曾當現證，一切皆由如是四法。除此無有若過若增。**

子三、校量勝劣4　丑一、標

**又諸菩薩，或在家分、或出家分，雖復同於如是四法正勤修學，而出家者於在家者，甚大殊異、甚大高勝。**

丑二、徵

**所以者何？**

丑三、釋5　寅一、於攝受眷屬

**當知一切出家菩薩，於其父母、妻子、親屬攝受過患皆得解脫，在家菩薩則不如是。**

寅二、於遽務憂苦

**又復一切出家菩薩，於為攝受父母、親屬，營農、商賈**[^8]**、事王業等種種艱辛遽務憂苦皆得解脫，在家菩薩則不如是。**

寅三、於鉤鎖梵行

**又復一切出家菩薩，一向能行鉤鎖梵行，在家菩薩則不如是。**

寅四、於菩提分法

**又復一切出家菩薩，普於一切菩提分法速證通慧，隨所造修彼彼善法，皆能疾疾到於究竟，在家菩薩則不如是。**

寅五、於安住律儀

**又復一切出家菩薩，安住決定清淨律儀，凡所發言眾咸信奉，在家菩薩則不如是。**

　　安住決定清淨律儀者：於戒波羅蜜多決定修作、無罪修作，是名決定及與清淨。

丑四、結

**如是等類無量善法，當知一切出家菩薩於在家者，甚大殊異、甚大高勝。**

**本地分中菩薩地第二持隨法瑜伽處增上意樂品第三**

壬三、增上意樂（即增上意樂品）2　癸一、徵

**云何菩薩增上意樂？**

癸二、釋2　子一、嗢柁南標

**嗢柁南曰：**

　**智者於有情　有七相憐愍　十五勝意樂　作十事應知**

子二、長行釋2　丑一、七相憐愍5　寅一、標

**謂諸菩薩，於諸有情深心發起七相憐愍。以諸菩薩具憐愍故，名善意樂、極善意樂。**

　　名善意樂極善意樂者：此中意樂，通說勝解行地，乃至到究竟地。由是差別，名善、極善。

寅二、徵

**何等名為七相憐愍？**

寅三、列

**一者、無畏憐愍，二者、如理憐愍，三者、無倦憐愍，四者、無求憐愍，五者、無染憐愍，六者、廣大憐愍，七者、平等憐愍。**

寅四、釋7　卯一、無畏憐愍

**謂諸菩薩，於諸有情非怖畏故而起憐愍，現行隨順身語意業，適可其心利益安樂，是名菩薩無畏憐愍。**

卯二、如理憐愍

**又諸菩薩，於諸有情非不如理憐愍而轉，謂終不以非法、非律、非賢善行，及以非處勸授有情，是名菩薩如理憐愍。**

　　不以非法非律等者：惡說法毗奈耶，是名非法非律。遠離顰蹙，舒顏平視，含笑先言，常為愛語，性多攝受善法朋侶，身心澄淨，是名賢善。如聲聞地說。（陵本二十五卷二十三頁2161）與此相違，是名非賢善行。於彼彼事理有相違，是名非處。

卯三、無倦憐愍

**又諸菩薩，於諸有情如是憐愍，隨其所宜發起一切饒益事業，曾無厭倦，是名菩薩無倦憐愍。**

卯四、無求憐愍

**又諸菩薩，於諸有情不待求請，自起憐愍，為作饒益，是名菩薩無求憐愍。**

卯五、無染憐愍

**又諸菩薩，於諸有情無愛染心而起憐愍，謂饒益他，不祈恩報，亦不希望當來可愛諸果異熟，是名菩薩無染憐愍，亦名菩薩無緣憐愍。**

卯六、廣大憐愍

**又諸菩薩，於諸有情所起憐愍，唯是廣大而非狹小。言廣大者，謂於一切諸有情所，雖遭一切不饒益事，而不棄捨；菩薩自身寧受非愛，終不以惡欲加於彼。是名菩薩廣大憐愍。**

卯七、平等憐愍

**又諸菩薩，如是相狀、如是功德相應憐愍，普於一切諸有情類平等平等，於有情界無有分限，是名菩薩平等憐愍**[^9]**。**

寅五、結

**菩薩與此七種行相憐愍相應，名善意樂、極善意樂。**

丑二、十五意樂5　寅一、標

**當知此中，淨信為先、擇法為先，於諸佛法所有勝解印解決定，是名菩薩增上意樂。**

　　於諸佛法所有勝解等者：此中佛法，謂即無上菩提及與菩提方便。信他諸佛菩薩而行，是名印解。自內了知真實，是名決定。

**如是菩薩增上意樂，當知略說有十五種。**

寅二、徵

**何等十五？**

寅三、列

**一、最上意樂，二、遮止意樂，三、波羅蜜多意樂，四、真實義意樂，五、威力意樂，六、利益意樂，七、安樂意樂，八、解脫意樂，九、堅固意樂，十、無虛妄意樂，十一、不清淨意樂，十二、清淨意樂，十三、善清淨意樂，十四、應調伏意樂，十五、俱生意樂。**

寅四、釋3　卯一、辨十五相15　辰一、最上意樂

**謂諸菩薩，於佛法僧最上真實起勝意樂，是名菩薩最上意樂。**

　　於佛法僧最上真實者：謂佛法僧真實功德，映蔽一切世間外道，說名最上。

辰二、遮止意樂

**又諸菩薩，於所受持淨戒律儀起勝意樂，是名菩薩遮止意樂。**

辰三、波羅蜜多意樂

**又諸菩薩，於所修證施、忍、精進、靜慮、般若起勝意樂，是名菩薩波羅蜜多意樂。**

辰四、真實義意樂

**又諸菩薩，於法無我、補特伽羅無我、甚深勝義諸法真如起勝意樂，是名菩薩真實義意樂。**

辰五、威力意樂

**又諸菩薩，於佛菩薩不可思議神通威力、或俱生威力起勝意樂，是名菩薩威力意樂。**

辰六、利益意樂

**又諸菩薩，於諸有情欲以善法而授與之，是名菩薩利益意樂。**

辰七、安樂意樂

**又諸菩薩，於諸有情欲以饒益而授與之，是名菩薩安樂意樂。**

辰八、解脫意樂

**又諸菩薩，即於如是諸有情所無愛染心，又於當來可愛異熟其心無繫，是名菩薩解脫意樂。**

　　即於如是諸有情所無愛染心者：謂於有情欲與利益安樂，非由心有愛染故。

辰九、堅固意樂

**又諸菩薩，於其無上正等菩提，其心專注，曾無變易，是名菩薩堅固意樂。**

辰十、無虛妄意樂

**又諸菩薩，於諸有情饒益方便，於大菩提趣證方便，無顛倒智俱行勝解，是名菩薩無虛妄意樂。**

辰十一、不清淨意樂

**又諸菩薩，勝解行地所有一切增上意樂，是名菩薩不清淨意樂。**

辰十二、清淨意樂

**又諸菩薩，從淨勝意樂地乃至決定行地所有一切增上意樂，是名菩薩清淨意樂。**

辰十三、善清淨意樂

**又諸菩薩，到究竟地所有一切增上意樂，是名菩薩善清淨意樂。**

辰十四、應調伏意樂

**又諸菩薩不清淨意樂，是則名為應調伏意樂，由此意樂應思擇故。**

辰十五、俱生意樂

**又諸菩薩清淨意樂、善清淨意樂，是則名為俱生意樂，由此意樂性成就故，於所依中善安立故。**

　　由此意樂性成就故等者：不由思擇，習所成性，名性成就。云何習所成性？謂由數習諸善法故，於自所依異熟識中，積集諸善，堅住、不忘、成滿究竟，即由此義，名善安立。

卯二、能作十事3　辰一、標

**如是菩薩十五妙善增上意樂，隨一切地，以要言之，能作十事。**

　　隨一切地者：謂諸菩薩勝解行地、淨勝意樂地、行正行地、決定地、決定行地、到究竟地，名一切地。彼菩薩眾所有意樂能作所作，隨應當知。

辰二、徵

**何等為十？**

辰三、釋2　巳一、舉依十二10　午一、依最上意樂

**謂諸菩薩最上意樂，能於三寶修一切種最勝供養，普於一切菩提資糧為最第一。**

午二、依遮止意樂

**又諸菩薩遮止意樂，能於所受淨戒律儀，命難因緣，亦不故思犯於所犯；設有所犯，疾疾悔除。**

午三、依波羅蜜多意樂

**又諸菩薩波羅蜜多意樂，能於善法常勤修習無放逸住，常住最勝無放逸住。**

午四、依真實義意樂

**又諸菩薩真實義意樂，能為有情以無染心流轉生死，不入**[^10]**涅槃增上意樂。**

　　以無染心流轉生死等者：由諸菩薩於其生死如實了知，故無染心流轉生死。由於涅槃不多願樂，故不速疾入般涅槃。義如真實義品中說。（陵本三十六卷十一頁2945）

午五、依威力意樂

**又諸菩薩威力意樂，能於聖教覺受淳淨上妙法味。**

　　能於聖教覺受淳淨上妙法味者：三摩呬多地說：有四正法，攝持正教。何等為四？一者、遠離，二者、修習，三者、修果，四者、於聖教中無有乖諍。乃至廣說。（陵本十三卷十一頁1112）此中聖教，應準彼釋。由修奢摩他、毗鉢舍那，如實通達聖教法義，無有乖諍，名能覺受淳淨上妙法味。

**復能於修起堅固想，欣樂多住，不唯聞思便生喜足。**

　　於修起堅固想欣樂多住者：謂作是思：修習定心，得定自在，能正對治一切漏有漏法，不為漏有漏法之所勝伏。是名於修起堅固想，由是於修欣樂多住。

午六、依利益安樂解脫意樂

**又諸菩薩利益意樂、安樂意樂、解脫意樂，能於一切饒益有情所作事業精勤修習，雖常修習而無厭倦。**

午七、依堅固意樂

**又諸菩薩堅固意樂，能於種種熾然精進、廣大精進，發起安住無緩加行、無斷加行。**

午八、依無虛妄意樂

**又諸菩薩無虛妄意樂，能於所引彼彼善法速證通慧，不於少分下劣薄弱差別證中而生喜足。**

午九、依應調伏意樂

**又諸菩薩應調伏意樂，能引俱生意樂。**

午十、依俱生意樂

**又諸菩薩俱生意樂，能於無上正等菩提速疾趣證，能與天人作諸義利利益安樂。**

巳二、略不說三

**應調伏意樂即不清淨意樂，俱生意樂即清淨意樂、善清淨意樂，故不別說。**

卯三、遍攝一切

**世尊所有為諸菩薩，於彼彼處種種宣說、施設、開示增上意樂，當知一切即此十五意樂所攝，是故過去、未來、現在妙善意樂諸菩薩眾，於其無上正等菩提曾當現證，一切皆由如是所說十五意樂。除此無有若過若增。**

寅五、結

**如是菩薩十五意樂，能得最大菩提果利，是故菩薩依此意樂，速證無上正等菩提。**

**本地分中菩薩地第二持隨法瑜伽處住品第四之一**

壬四、十三住（即住品）4　癸一、標2　子一、菩薩住

**如是始從種性具足，廣說乃至於如所說菩薩所學，正勤修學；於如所說菩薩諸相，正等顯現；於諸菩薩分加行中，正勤修學；於如所說菩薩意樂，能淨修治。諸菩薩眾略有菩薩十二種住，由此菩薩十二種住，普攝一切諸菩薩住，普攝一切諸菩薩行。**

　　普攝一切諸菩薩住等者：菩薩修作一切事業，有二時別。一者、行時，二者、住時。如說菩薩修不放逸，如如所應行，如如所應住，如是如是行，如是如是住，無有毀犯。如是行住，略攝菩薩一切作業。依此安立菩薩十二種住，說彼普攝一切行住。

子二、如來住

**復有如來第十三住，由此住故，現前等覺廣大菩提，名無上住。**

癸二、徵

**云何菩薩十二住等？**

癸三、列2　子一、嗢柁南

**嗢柁南曰：**

　**種性勝解行　極喜增上戒　增上心三慧　無相有功用**

　**無相無功用　及以無礙解　最上菩薩住　最極如來住**

子二、長行2　丑一、列名

**謂菩薩種性住、勝解行住、極歡喜住、增上戒住、增上心住。增上慧住復有三種。一、覺分相應增上慧住，二、諸諦相應增上慧住，三、緣起流轉止息相應增上慧住。謂諸菩薩如實了知能觀真實、所觀真實，及於真實諸有情類，由無智故眾苦流轉，由有智故眾苦止息。如是菩薩，由於三門以慧觀察，故有三種增上慧住。及有加行有功用無間闕道運轉無相住、無加行無功用無間闕道運轉無相住、無礙解住、最上成滿菩薩住。是名菩薩十二種住。**

丑二、結攝

**如是菩薩十二種住，普攝一切諸菩薩住，普攝一切諸菩薩行。**

癸四、釋2　子一、別辨相2　丑一、如來住

**如來住者，謂過一切諸菩薩住，現前等覺大菩提住。此中最後如來住者，於後究竟瑜伽處最後建立品，當具演說。**

丑二、菩薩住2　寅一、總標當說

**菩薩所有十二種住，如所安立，我今當說。**

寅二、別顯十二2　卯一、略釋2　辰一、初二住2　巳一、顯其自相2　午一、種性住4　未一、徵

**云何菩薩種性住？云何菩薩住種性住？**

　　云何菩薩種性住等者：此中雙徵。一、徵住位安立，二、徵彼所有相，是故說別。

未二、釋3　申一、性自仁賢

**謂諸菩薩住種性住，性自仁賢，性自成就菩薩功德；菩薩所應眾多善法，於彼現行亦有顯現。由性仁賢逼遣方便，令於善轉，非由思擇有所制約、有所防護。**

　　性自仁賢等者：謂諸菩薩本性成就，其心溫潤、其心純淨，恚心、害心不久相續，隨生隨捨，起賢善心，是名性自仁賢。種性為依，有所堪任、有大勢力，能斷煩惱、所知二障，證得無上正等菩提，是故性自成就菩薩功德。有六波羅蜜多種性相，由此相故，令他了知真是菩薩，是名菩薩所應眾多善法，於彼現行亦有顯現。

申二、具足佛種

**若諸菩薩住種性住，任持一切佛法種子，於自體中、於所依中，已具足有一切佛法一切種子。**

　　任持一切佛法種子等者：自乘種性堪能證得諸佛所證無上菩提，是名一切佛法種子。從無始世展轉傳來，法爾所得，是名任持。附在所依，成就十力種姓差別，是名於自體中、於所依中，已具足有一切佛法一切種子。

申三、性離麤垢

**又諸菩薩住種性住，性離麤垢，不能現起上煩惱纏。由此纏故，造無間業，或斷善根。**

未三、指

**如種性品所說種種住種性相，於此菩薩種性住中，亦應廣說，應如實知。**

未四、結

**是名菩薩種性住。**

午二、勝解行住

**云何菩薩勝解行住？謂諸菩薩，從初發心乃至未得清淨意樂，所有一切諸菩薩行，當知皆名勝解行住。**

巳二、廣展轉別2　午一、菩薩住2　未一、舉前四住4　申一、種性住

**又諸菩薩種性住中，於餘十一諸菩薩住及如來住唯有因轉，攝受彼因。於餘所有諸菩薩住尚未發趣、未得、未淨，況如來住。**

申二、勝解行住

**若諸菩薩勝解行住，普於一切餘菩薩住及如來住，皆名發趣，未得、未淨。即於如是勝解行住，亦名發趣、亦名為得，為令清淨而修正行。**

申三、極歡喜住

**勝解行住既清淨已，極歡喜住先已發趣，今復名得，為令清淨而修正行。**

申四、增上戒住

**極歡喜住既清淨已，增上戒住先已發趣，今復名得，為令清淨而修正行。**

未二、例後八住

**如是廣說，展轉乃至最上成滿菩薩住。**

午二、如來住2　未一、明頓得淨

**即此最上成滿菩薩住既清淨已，從此無間，其如來住先已發趣，當知於今頓得、頓淨。**

未二、結其差別

**是如來住於菩薩住，當知此中如是差別。**

　　頓得頓淨者：最上成滿菩薩住中，修果成滿，於如來住無間獲得，於煩惱障及所知障無間清淨，由爾所時無復修作，是故說名頓得、頓淨。此與前菩薩住一一住中漸得、漸淨有別，如是應知。

辰二、後十住2　巳一、顯其自相10　午一、極歡喜住

**云何菩薩極歡喜住？謂諸菩薩淨勝意樂住。**

午二、增上戒住

**云何菩薩增上戒住？謂諸菩薩，淨勝意樂為緣，所得性戒相應住。**

　　淨勝意樂為緣等者：如下自說：極歡喜住，由十種心意樂，已得意樂清淨。乃至廣說即由如是十種意樂成上品故，極圓滿故，是諸菩薩入證第二增上戒住。於此住中，性戒具足。極少邪惡業道所攝諸惡犯戒尚不現行，況中上品。又於十種圓滿業道，自性顯現。（陵本四十八卷一頁3815）此應準釋。

午三、增上心住

**云何菩薩增上心住？謂諸菩薩，增上戒住清淨為緣，所得世間靜慮、等持、等至住。**

午四、覺分相應增上慧住

**云何菩薩覺分相應增上慧住？謂諸菩薩，以世間淨智所依等持為所依止，為覺諸諦，於正念住等三十七菩提分法妙揀擇住。**

午五、諸諦相應增上慧住

**云何菩薩諸諦相應增上慧住？謂諸菩薩，覺分揀擇為所依止，於諸諦中如實覺住。**

午六、緣起流轉止息相應增上慧住

**云何菩薩緣起流轉止息相應增上慧住？謂諸菩薩，於諦能覺增上力故，揀擇顯示由無智故，苦及因起；揀擇顯示由有智故，苦及因滅住。**

　　由無智故苦及因起等者：此中無智，所謂無明。苦謂生及老死。餘緣起支能生苦故，苦胎藏故，皆名為因。義如有尋有伺地說。（陵本十卷十四頁800）是名緣起流轉。與此相違，名由有智。苦及因滅，是名緣起止息。

午七、有加行有功用無相住

**云何菩薩有加行有功用無相住？謂諸菩薩，即由三種增上慧住增上力故，有加行、有功用、無闕無間，於一切法真如無分別慧修俱行住。**

　　於一切法真如等者：諸法無我，名一切法真如。由此為緣，達無少法及少品類可起分別，於一切法平等平等如實觀察，是名無分別慧。由此住中，於加行行修圓滿故，是名修俱行住。

午八、無加行無功用無相住

**云何菩薩無加行無功用無相住？謂諸菩薩，即於前無相住多修習已，任運自然、無闕無間運轉道隨行住。**

午九、無礙解住

**云何菩薩無礙解住？謂諸菩薩，即以善清淨無動慧等持為所依止，得廣大慧，為他說法；無上為依，能於諸法異門、義趣、釋詞、差別妙揀擇住。**

　　得廣大慧等者：謂於諸法起智加行，能為他說一切種法，普於一切說法所作皆如實知，是名得廣大慧，為他說法。獲得無量陀羅尼門，於一切種音詞支具剖析善巧，辯才無盡，是名無上為依，乃至妙揀擇住。

午十、最上成滿菩薩住

**云何菩薩最上成滿菩薩住？謂諸菩薩安住於此，於菩薩道已到究竟，於阿耨多羅三藐三菩提已得大法灌頂，或一生所繫，或居最後有。從此住無間，即於爾時證覺無上正等菩提，能作一切佛所作事。**

巳二、廣修得別2　午一、於修所作3　未一、狹小等

**又諸菩薩勝解行住，於菩薩修所作狹小、所作有**[^11]**闕、所作不定，所得有退。**

　　於菩薩修者：此說六波羅蜜多應知。

未二、廣大等

**極歡喜住，於菩薩修所作廣大、所作無闕、所作決定，隨所獲得無復退轉。如極歡喜住，乃至三種增上慧住，應知亦爾。**

未三、無量等

**從初無相住乃至最上成滿菩薩住，於菩薩修所作無量、所作無闕、所作決定，隨所獲得終無退轉。**

午二、於無相修5　未一、發趣

**又諸菩薩勝解行住，於菩薩無相修，當知發趣。**

　　於菩薩無相修者：此說諸法離言自性。真實義相名為無相應知。

未二、獲得

**極歡喜住、增上戒住、增上心住、增上慧住，於菩薩無相修，當知獲得。**

未三、圓證

**初無相住，於菩薩無相修，當知圓證。**

未四、清淨

**第二無相住，於菩薩無相修，當知清淨。**

未五、領受

**無礙解住、最上成滿菩薩住，於菩薩無相修果，當知領受。**

卯二、廣辨11　辰一、勝解行住2　巳一、舉行狀相3　午一、問

**問：勝解行住菩薩轉時，應知何行、何狀、何相？**

　　應知何行何狀何相者：行謂發趣，狀謂獲得，相謂等流。如下說言：諸行能入，說名為行；若正入時，說名為得；入已果利成辦圓證，說名等流。如是次第配釋應知。下皆準釋。

午二、答2　未一、顯修得3　申一、狹小有闕2　酉一、在正行2　戌一、於自佛法2　亥一、未得自在

**答：勝解行住菩薩轉時，思擇力勝；於諸菩薩所作加行，以分別慧數數思擇方能修作，未能任**[^12]**性成辦所作。**

亥二、未得勝修2　天一、舉其修因

**未得堅固相續無退菩薩勝修。**

　　未得堅固相續無退菩薩勝修者：所作決定，是名堅固。所作無闕，是名相續。隨所獲得無復退轉，是名無退。極歡喜住有此修相，故名勝修。勝解行住未能現前，故名未得。

天二、例修果等2　地一、功德攝

**如於勝修，於勝修果種種無礙、勝**[^13]**解、神通、解脫、等持、等至，亦未能得。**

地二、勝利攝

**未能超越五種怖畏。謂不活畏、惡名畏、死畏、惡趣畏、處眾怯畏。**

戌二、於他有情

**於所應作利有情事，策勵思惟方能修作，未能任性哀愍愛念。或於一時，於諸有情，由身語意發起邪行；或於一時，於諸境界發起貪著；或於一時，於資生具現有慳吝。**

酉二、在意樂2　戌一、別辨相2　亥一、於三寶等2　天一、自內無知2　地一、標

**信他諸佛菩薩而行，未能自內了知真實。**

地二、釋

**謂**[^14]**於如來、或法、或僧、或真實義、或有情事、或佛菩薩神通威力、或因、或果、或應得義、或得方便、或於所行皆隨他信。成就狹小聞所成智、思所成智，而非無量。**

　　謂於如來或法或僧等者：力種性品說：菩薩具多勝解，有其八種勝解依處。一者、於三寶功德勝解依處，二者、於佛菩薩威力勝解依處，三者、於真實義勝解依處，四者、於因勝解依處，五者、於果勝解依處，六者、於應得義勝解依處，七者、於得方便勝解依處，八者、於善言、善語、善說勝解依處。（陵本三十八卷七頁3117）今此所說，隨應當釋。彼說善言、善語、善說勝解依處，即此所行，以一切所知為所應行故。又成熟有情，名有情事。如成熟品說應知。（陵本三十七卷二十頁3076）

天二、或時失念

**又即於此或時忘失，有忘失法。**

亥二、於大菩提

**成就菩薩苦遲通行，於大菩提無猛利樂欲，無熾然精進，無有甚深牢固淨信。**

　　於大菩提無猛利樂欲等者：成熟品說：若時菩薩住中品成熟，爾時便有中品欲樂、中品加行。此盡第二無數劫邊際，熾然、無動覺品善法已得相應。即於此中，性淳厚故，極猛盛故，能有上品廣大果故，大勝利故，名為熾然。不轉還故，不退墮故，常勝進故，名為無動。（陵本三十七卷二十六頁3093）今勝解行住菩薩住下品成熟，唯有下品欲樂、下品加行。由是說無猛利樂欲、熾然精進。有轉還故，有退墮故，非為無動，由是說無甚深牢固淨信。

戌二、隨難釋3　亥一、標

**於其三處有忘失念。**

亥二、列

**一、於境界可意、不可意色聲香味觸法中，或於一時其心顛倒，忘失正念；二、於受生彼彼身中，既受生已，忘失前生；三、於所受、所持諸法，久作久說，或於一時有所忘失。**

亥三、結

**於是三處有忘失念。**

申二、所作不定3　酉一、或具聰慧

**或於一時具足聰慧，於其諸法能受、能持，於其義理堪能悟入，或於一時則不如是。**

酉二、或具憶念

**或於一時具足憶念，或於一時成忘**[^15]**念類。**

酉三、勉為他說

**於諸有情未能了知如實調伏善巧方便，於自佛法亦未了知如實引發善巧方便。為他說法教授教誡，勉勵而轉；勉勵轉故，不如實知，或時虛棄、或不虛棄。如闇中射，或中不中，隨欲成故。**

　　隨欲成故者：由彼意樂未清淨故，致有斯失應知。

申三、所得有退6　酉一、退已發心

**或於一時，於大菩提雖已發心，而復退捨。**

酉二、捨先受戒

**或於一時，棄捨菩薩先所受學淨戒律儀，不能受學。**

酉三、厭利有情

**或於一時，雖勤修習利有情事，而於中間生厭倦故，復還棄捨利有情事。由意樂故，欲令自樂；由思擇故，欲令他樂。**

酉四、數犯淨戒

**於諸菩薩所有違犯，多分遍知，非數遍知、無餘永斷，由於毀犯數現行故。**

酉五、退怖大乘

**或於一時，於菩薩藏法毗奈耶他所引奪。或於一時，聞說甚深廣大法教而生驚怖，其心搖動、猶豫、疑惑。**

酉六、遠離大悲

**於諸有情，遠離一切現行大悲。於諸有情，少分現前利益安樂，未能廣大、未能無量。**

未二、辨學等2　申一、指上說

**於如上說一切圓滿菩薩學中，未能普學。於如上說一切圓滿菩薩諸相，未皆成就。於如上說一切圓滿二分菩薩正加行中，未等顯現。於如上說菩薩意樂，猶未清淨。**

申二、隨難釋

**於其無上正等菩提，自謂為遠，未於涅槃增上意樂安立深固。如於生死長時流轉，於其熾然、無動、妙善菩提分法，未能成就。**

午三、結

**如是等類，當知是名勝解行住菩薩轉時，諸行狀相。**

　　如於生死長時流轉等者：由彼菩薩猶往惡趣，是故說言長時流轉。如是熾然、無動、極善清淨覺品善法，當知一切皆未相應。如成熟品說。（陵本三十七卷二十六頁3093）此應準知。

巳二、辨其差別2　午一、於自三品

**是諸菩薩勝解行住，下忍轉時，如上所說諸行狀相，當知上品；中忍轉時，如上所說諸行狀相，當知中品；上忍轉時，如上所說，當知下品，其性微薄。**

午二、於極喜住3　未一、無間入心別

**即於如是上忍轉時，於上所說諸行狀相，漸次能令無餘永斷，從此無間，當知菩薩入極喜住。**

未二、染淨相違別

**由得方便極喜住中，勝解行住所說諸法皆無所有，與彼相違所有一切白品諸法皆悉顯現。由諸菩薩成就此故，轉得名為淨勝意樂。**

未三、淨勝意樂別2　申一、標簡

**勝解行住菩薩轉時，雖有少分軟中上品方便展轉清淨勝解，而未得名淨勝意樂。**

申二、釋因

**何以故？由此勝解為彼多種諸隨煩惱染汙而轉。**

　　為彼多種諸隨煩惱染汙而轉者：種性品說：有四隨煩惱與白法相違，是名多種諸隨煩惱。若具不具，為所染汙，名染汙轉。四隨煩惱如彼條列應知。（陵本三十五卷七頁2845）

**極歡喜住菩薩住時，一切勝解諸隨煩惱皆悉永斷，離隨煩惱淨勝解轉。**

辰二、極歡喜住2　巳一、問

**問：極歡喜住菩薩轉時，應知何行何狀何相？**

巳二、答2　午一、略說2　未一、別辨相8　申一、善決定願3　酉一、簡前住

**答：若諸菩薩，從勝解行住入極歡喜住，先於無上正等菩提菩薩弘願，未善通達菩提自性，未善通達菩提方便，多分隨順他緣而轉，不善決定。**

酉二、顯六相3　戌一、初三相攝

**除捨彼故，發起六相新善決定、內證修性菩薩大願。**

　　發起六相新善決定內證修性菩薩大願者：於此住中，由證法性發菩提心，是名內證修性。菩薩大願初無漏生真實智攝，是名新善決定。齊此名為已入初地，非勝解行地攝故。十地經論說：此善決定有六種。一者、觀相善決定。真如觀一味相故，如經無雜故。二者、真實善決定。非一切世間境界，出世間故，如經不可見故。三者、勝善決定。大法界故，一切佛根本故，如經廣大如法界故。四者、因善決定。有二種。一、成無常愛果因善決定。是因如虛空，依是生諸色，色不盡故，如經究竟如虛空故。二、常果因善決定。得涅槃道，如經盡未來際故。五者、大善決定。隨順作利益他行，如經覆護一切眾生界故。六者、不怯弱善決定。入一切諸佛智地不怯弱故，如經佛子是諸菩薩乃至入現在諸佛智地故。此說六相，如彼應釋。又復此中，新善決定，當知即彼觀相善決定攝；內證修性，當知即彼真實善決定攝；菩薩大願，當知即彼勝善決定攝。如所說義，配釋可了。

戌二、次二相攝

**超過一切餘白淨願；無等不共，果是世間，超過一切世間境界；隨救一切有情苦故，不共一切聲聞、獨覺；雖一剎那生起此願，法性自爾能得菩薩**[^16]**無量白法可愛之果；**

　　超過一切餘白淨願等者：為利他故，不捨生死、不染生死，修行六種波羅蜜多正行，是名一切餘白淨願。望證法性發心，名為餘故。餘白淨願，感可愛果，雖是世間，而非一切世間境界。由無染汙，一切世間不可見故，即依此義釋名無等。常處生死，隨救一切有情苦故，不共一切聲聞、獨覺，即依此義釋名不共。今此證法性發心，雖一剎那生起，法爾能得無量可愛之果，以此發心，普能攝受餘白淨願，即依此義釋名超過。由此義顯，因善決定中，成無常愛果因善決定，及大善決定應知。

戌三、後一相攝

**又此大願無變無盡自性得已，無異因緣令其退轉、變異可得；**

　　又此大願無變無盡等者：此中義顯，因善決定中，常果因善決定應知。依彼常果，說名無變無盡自性。由證此已，得涅槃道，盡未來際願善決定，是故說言無異因緣令其退轉、變異可得。

**又是勝分，墮後邊際極大菩提。**

酉三、結異名

**如此菩薩善決定願，亦名發心。**

　　又是勝分等者：此中義顯不怯弱善決定應知。能入一切諸佛智地，是故說言墮後邊際極大菩提。

申二、四相發心3　酉一、標

**又即如是菩薩發心，略有四相應當了知。**

酉二、徵

**何等為四？**

酉三、釋2　戌一、列相

**一者、何相菩薩發心？二者、發心何所緣慮？三者、發心何狀、何相、何自性起？四者、發心有何勝利？由此四相，應當了知菩薩發心。**

戌二、辨義4　亥一、因相

**謂諸菩薩勝解行住，已善積集一切善根，於菩薩行已正超出。略說是相菩薩發心。**

　　一切善根等者：十地經論中，略以十句分別依何身生如是心，即此何相菩薩發心。彼說厚集善根為初，現大慈悲為後。十句差別中，初句是總，即此已善積集一切善根。餘句是別，即此於菩薩行已正超出。言超出者，謂能任性成辦所作，非如勝解行住，以分別慧數數思擇，方能修作故。

亥二、緣慮

**又諸菩薩，緣當來世無倒速疾一切菩提資糧圓滿，一切菩薩利有情事圓滿，無上正等菩提一切種一切佛法圓滿，**

　　一切種一切佛法圓滿者：此說如來一切種妙智。謂於能引有義聚法、能引無義聚法、能引非有義非無義聚法，皆現等正覺故。如是三聚，名一切種。即於其中所有諸法，說名一切佛法應知。

**諸佛所作事業圓滿。略說緣慮如是發心。**

　　諸佛所作事業圓滿者：十地經論中，略以十句分別為何義生如是心，即此略說緣慮如是發心一分所攝。彼說十句，為得佛智為初，乃至為得轉大法輪無畏為後。於中佛智者，謂無上智，知斷證修，故此佛智有九種業差別。為求彼故，生如是心，乃至廣說。當知佛智，即此前說無上正等菩提一切種一切佛法圓滿。九業差別，即此所說諸佛所作事業圓滿。

亥三、狀相

**又諸菩薩，無倒速疾發起一切菩提資糧，隨順於諸有情一切菩薩所作，隨順獲得無上正等菩提無師自然妙智，隨順遍一切種諸佛所作事業，隨順廣大願心。**

　　無倒速疾發起一切菩提資糧等者：此釋前說發心何狀、何相、何自性起。十地經論中，略以十句分別以何因生如是心，即此所顯。彼說十句，以大悲為首，乃至究竟如虛空盡未來際為後。由是當知，大悲為首，即是發心生起自性；所餘諸句，皆其狀相。彼說智慧增上，即此無倒速疾發起一切菩提資糧。彼說方便善巧所攝、直心深心淳至、如來力無量、善決定眾生力智力，即此隨順於諸有情一切菩薩所作。彼說隨順自然智，即此隨順獲得無上正等菩提無師自然妙智。彼說能受一切佛法以智慧教化，即此隨順遍一切種諸佛所作事業。彼說廣大如法界、究竟如虛空盡未來際，即此隨順廣大願心。

亥四、勝利2　天一、超過凡地

**又諸菩薩發是心已，超過菩薩凡異生地，證入菩薩正性離生，生如來家，成佛真子，決定**[^17]**趣向正等菩提，決定紹繼如來聖種。**

　　超過菩薩凡異生地等者：自下釋前發心有何勝利。十地經論中，略以種種分別心生時相，即此所顯。謂過凡夫地是總，即此超過菩薩凡異生地。過有八種是別，謂入位過為初，畢定過為後。彼云：一者、入位過，初成出世間心，如始住胎相似法故，如經入菩薩位故。即此證入菩薩正性離生。彼云：二者、家過，家生相似法故，如經生在佛家故。即此生如來家。彼云：三者、種姓過，子相似法大乘行生故，如經種姓尊貴無可譏嫌故。即此成佛真子。彼云：四者、道過，世間出世間道不攝攝故，異道生相似法故，如經過一切世間道入出世間道故。即此決定趣向正等菩提。彼云：八者、畢定過，佛種不斷究竟涅槃道成就相似法故，如經如來種中畢定究竟阿耨多羅三藐三菩提故。即此決定紹繼如來聖種。彼云：五者、法體過，六者、處過，七者、業過。今於此中略不具說。

天二、極多歡喜2　地一、辨6　玄一、由得證淨

**又正獲得如實證淨，極多歡喜。**

　　又正獲得如實證淨等者：信敬三寶多歡喜故，十地經論中敬歡喜攝。

玄二、由離瞋恚

**於他有情遠離多分忿、害、鬥諍。**

　　遠離多分忿害鬥諍者：見諸眾生不如說修行、威儀不正時，忍不瞋故，名遠離忿，十地經論中不瞋歡喜攝。教化他、攝取眾生時，慈悲調柔，名遠離害，十地經論中不惱歡喜攝。自心調伏、論義解說時，心不擾動，名遠離鬥諍，十地經論中不壞歡喜攝。如是遠離言多分者，由經中說，多不瞋恨、多不惱眾生、多不壞他義故。

玄三、由離憍慢

**於一切種菩薩所作利眾生事，於一切種菩提資糧圓滿，於一切種無上菩提一切佛法，於一切種佛所作事，以淨增上意樂，攀緣勝解趣入。於是諸法速疾圓證，自觀己**[^18]**身能正隨順，如是解了，極多歡喜。**

　　自觀己身能正隨順等者：謂由自見至菩提近故，十地經論中堪受歡喜攝。

玄四、由離貪喜

**又自觀見妙善廣大，能引出離，無染無等，攝受饒益身心歡喜，於此無量熾然善法皆悉成就。**

　　又自觀見妙善廣大等者：十地經論說：有愛歡喜，樂觀真如法故。即此妙善廣大，能引出離，無染無等。又說：調柔歡喜，謂自身心遍益成就；踊躍歡喜，謂自身心遍益增上滿足。即此攝受饒益身心歡喜。又說：慶歡喜，自覺所證校量勝故。即此無量熾然善法皆悉成就。

玄五、由離驚怖

**又自了知：我於無上正等菩提，今已鄰近，於大菩提我勝意樂已得清淨，我今已離一切怖畏。由是因緣，極多歡喜。**

玄六、由離怖畏2　黃一、標

**由諸菩薩已能發起善決定心，於五怖畏皆悉除斷。**

黃二、釋5　宇一、無不活畏

**由善修習無我妙智，分別我想尚不復轉，況當得有分別我愛、或資生愛。由是因緣，無不活畏。**

宇二、無惡名畏

**由於他所無所希望，常自發起如是欲樂：我當饒益一切有情，非於有情有所求覓。由是因緣，無惡名畏。**

宇三、無有死畏

**由離我見，於我無有失壞想轉，故無死畏。**

宇四、無惡趣畏

**自知死後，於當來世決定值遇諸佛菩薩，由此決定無惡趣畏。**

宇五、無處眾畏

**由意樂見一切世間，尚無有一與我齊等，何況殊勝，是故無有處眾怯畏。**

　　由意樂見一切世間等者：由自了知：於大菩提我勝意樂已得清淨故。見一切世間皆無齊等。

地二、結

**菩薩如是遠離一切五種怖畏，遠離一切聞說甚深正法驚怖，遠離一切高慢憍傲，遠離一切他不饒益種種邪行所起瞋恚，遠離一切世財貪喜。無染汙故，無所憎背；有熾然故，無俗意樂；能圓滿證一切善法。**

　　菩薩如是遠離一切五種怖畏等者：此中隨應結前所說。於五怖畏皆悉除斷，是即遠離一切五種怖畏。於大菩提如實證淨，已離一切怖畏，是即遠離一切聞說甚深正法驚怖。於一切種能正隨順解了，是即遠離一切高慢憍傲。於他有情遠離忿、害、鬥諍，是即遠離一切他不饒益種種邪行所起瞋恚。能引出離，無染無等，攝受饒益身心歡喜，是即遠離一切世財貪喜。如是別別結前說已，復總結顯生歡喜相，是故說無染汙及有熾然，由是能圓滿證一切善法。此結歡喜，說名勝利。

申三、引發正願3　酉一、標

**又現法中，能起菩薩一切精進，信增上力為前導故。於當來世，如前所說菩提分品十種大願，今即於此極歡喜住能具引發，由得清淨勝意樂故。**

　　於當來世如前所說菩提分品十種大願者：菩提分品中說：菩薩大願，當知即從正願所出。此復十種，乃至廣說。（陵本四十五卷十七頁3659）由彼正願，願於當來攝受一切菩薩善法，攝受一切所有功德。十種大願從彼所出，是故說言於當來世。

酉二、釋2　戌一、別辨相2　亥一、就事起願10　天一、為供養佛

**為欲供養最勝有情真實福田大師法主，是故引發第一大願。**

天二、為受持法

**為欲受持彼所宣說無上正**[^19]**法，是故引發第二大願。**

天三、為轉法輪

**為欲勸請轉未曾有妙正法輪，是故引發第三大願。**

天四、為順正行

**為欲順彼行菩薩行，是故引發第四大願。**

　　為欲順彼行菩薩行者：十種波羅蜜多，名菩薩行。此是一切菩薩之所應行，為欲順彼，故發大願。

天五、為熟有情

**為欲成熟彼器有情，是故引發第五大願。**

　　為欲成熟彼器有情者：無量所調伏界，是名彼器有情。由住種姓堪受正法，是器義故。隨其所應為說正法，於三菩提令得趣入，究竟出離，是名成熟。

天六、為遍示現

**為欲往趣諸佛國土，奉見如來，承事供養，聽受正法，是故引發第六大願。**

天七、為淨自土

**為淨修治自佛國土，是故引發第七大願。**

　　為淨修治自佛國土者：十地經論說：淨佛國土有七種相。一者、同體淨，二者、自在淨，三者、莊嚴淨，四者、受用淨，五者、住處眾生淨，六者、因淨，七者、果淨。如彼應釋。

天八、為同一趣

**為於一切在所生處，常不遠**[^20]**離諸佛菩薩，與諸菩薩常同一味意樂加行，是故引發第八大願。**

天九、為恆利他

**常為利益一切有情，曾不**[^21]**空過，是故引發第九大願。**

天十、為作佛事

**為證無上正等菩提，作諸佛事，是故引發第十大願。**

亥二、就願起願

**作是願言：如有情界展轉相續，終無斷盡；亦如世道展轉相續，終無斷盡；我此大願生生相續，乃至究竟菩提邊際，常不遠離、常不忘失、常不乖離。如是自誓，心發正願。**

戌二、顯略義

**當知此中，前就所應願事起願，後即就願以起於願。**

酉三、結

**如是菩薩十種大願以為上首，能生無數百千正願。如是菩薩，於當來世具諸大願，於現法中發大精進。**

　　前就所應願事起願等者：前說十種大願，名就所應願事起願。後說願無斷盡，名即就願以起於願。

申四、淨修住法3　酉一、標十法

**復有十種淨修住法，由是能令極歡喜住速得清淨。**

酉二、別列相10　戌一、淨信

**一者、於諸佛法深生淨信。**

戌二、大悲

**二者、觀諸有情緣起道理，證得唯有純大苦蘊，發起大悲。**

戌三、大慈

**三者、觀見彼已，自誓願言：我當令彼諸有情類，解脫如是純大苦蘊，得第一樂，發起大慈。**

戌四、惠施

**四者、為欲救拔一切憂苦，自無顧戀；無顧戀故，能捨內外一切身財，於諸有情而行惠施。**

戌五、無有厭倦

**五者、為欲利益諸有情故，從他勤求世出世法，曾無厭倦。**

戌六、善知諸論

**六者、無厭倦故，證得一切論智清淨，善知諸論。**

戌七、善解世間

**七者、善知論故，於劣中勝諸有情所，如應如宜而修正行，善解世間。**

戌八、修習慚愧

**八者、即於如是正加行中，依應時分量等正行，而修慚愧。**

　　依應時分量等正行者：聲聞地中正知而住作如是說：若於是事、是處、是時，如量、如理、如其品類所應作者，即於此事、此處、此時，如量、如理、如其品類正知而作。（陵本二十四卷二十頁2066）此說依應時分量等，等取彼所餘相應知。

戌九、堅力持性

**九者、即於如是正加行中，得無退轉堅力持性。**

戌十、供養如來

**十者、以諸上妙利養恭敬及與正行，供養如來。**

酉三、結略義

**是名十種淨修住法。由此能令極歡喜住速得清淨。所謂淨信、悲、慈**[^22]**、惠捨、無有厭倦、善知諸論、善解世間、修習慚愧、堅力持性、供養如來。**

申五、開曉餘住2　酉一、善取其相

**又諸菩薩，於此十法受學、隨轉、多修習已，復於餘九增上戒等諸菩薩住，從佛菩薩專精訪求一切種道功德、過失，及神通樂、無失壞道，善取其行、得、等流相，於一切住自然昇進，證大菩提，為大導師，率領一切有情商侶**[^23]**，超度生死曠野嶮道。**

　　一切種道功德過失等者：隨諸地中所有方便，是名一切種道。能治諸障，是名功德。彼所治障，是名過失。威力神變，隨欲自在，名神通樂。是道非道如實了知，不墮生死曠野嶮道，是名無失壞道。

酉二、釋行等名

**當知此中，諸行能入，說名為行；若正入時，說名為得；入已果利成辦圓證，說名等流。**

申六、修治善根2　酉一、舉淨緣2　戌一、明一切3　亥一、供養三寶3　天一、於諸佛2　地一、現見因緣2　玄一、標

**又諸菩薩住此住中，由二因緣現見諸佛。**

玄二、釋2　黃一、由麤淨信

**或由聽聞菩薩藏說，或由內心發起勝解，信有十方種種異名諸世界中，種種異名諸佛如來，由麤淨信俱行之心，求欲現見。如是求已，如實稱遂。當知是名第一因緣。**

黃二、由正願力

**又心發起如是正願：隨於彼彼諸世界中，有佛出現，我當往生。如是願已，如實稱遂。當知是名第二因緣。**

地二、隨興供養

**菩薩如是由麤淨信現見諸佛，由正願力現見諸佛；既得見已，隨力隨能興一切種恭敬供養，奉施種種上妙樂具。**

天二、於僧眾

**及於僧眾恭敬供養。**

天三、於正法

**於如來所聽聞正法，無倒受持，精進修行法隨法行。**

亥二、成熟有情

**以四攝事成熟有情。**

亥三、迴向菩提

**一切善根悉皆迴向無上菩提。**

戌二、出略義

**由是三種清淨因緣，彼諸善根倍復明淨。謂於佛僧法**[^24]**供養攝受故，以四種攝事成熟有情故，以一切善根迴向菩提故。如是乃至無量俱胝那庾多百千大劫。**

酉二、以喻顯

**譬如世間黠慧工匠，以鑛性金置於火中，如如燒鍊，如是如是轉得明淨。如是淨勝意樂菩薩所有善根，由是三種清淨因緣**[^25]**，轉復明淨，當知亦爾。**

申七、受生2　酉一、多作輪王

**又住於此，在在生處多作輪王，王贍部洲，得大自在。遠離一切所有慳垢，威被有情，調伏慳吝。**

酉二、恆發正願

**諸四攝事所作業中，一切不離佛法僧寶，證一切種菩提作意。**

　　諸四攝事所作業中等者：四種攝事方便所攝身語意業，是名諸四攝事之所作業。即於如是一切所作業中，念佛法僧，住大恭敬，除諸妄想，依此一切所作皆願迴向無上菩提，是名一切不離佛法僧寶，證一切種菩提作意。

**恆發願言：我當一切有情中尊，作諸有情一切義利所依止處。**

申八、威力2　酉一、由精進力

**若樂發起如是精進，棄捨一切家屬、財位，歸佛聖教，淨信出家。一剎那頃，瞬息須臾能證菩薩百三摩地。以淨天眼，能於種種諸佛國土見百如來。又即於彼變化住持、菩薩住持皆能解了。**

　　變化住持菩薩住持者：謂變化土、受用土如次應知。

**以神通力動百世界，身亦能往。放大光明周匝遍照，普令他見。化為百類，成熟百種所化有情。若欲留命，能住百劫。於前後際各百劫事，智見能入。蘊、界、處等諸法門中，於百法門能正思擇。化作百身，身身皆能現百菩薩眷屬圍繞。**

酉二、由正願力

**自茲以去，是諸菩薩由願力故，當知無量威力神變，安住如是極歡喜住諸菩薩眾願力增上，能引無量殊勝正願所作神變。如是正願，乃至俱胝那庾多百千大劫，不易可數。**

　　由願力故當知無量威力神變者：謂諸菩薩，若由願力自在增上，所作神變，過於前數不可數知，故言無量。

未二、結略義

**當知是名略說菩薩極歡喜住。謂善決定故，四相發心故，發起精進引發正願故，淨修住法故，開曉餘住故，修治善根故，受生故，威力故。**

午二、廣指2　未一、指配所說

**若廣宣說，如十地經極喜地說。彼十地經廣所宣說菩薩十地，即是此中菩薩藏攝摩怛理迦略所宣說菩薩十住。如其次第，從極歡喜住，乃至最上成滿菩薩住。**

未二、釋地住名

**應知此中，由能攝持菩薩義故，說名為地；能為受用居處義故，說名為住。**

**瑜伽師地論科句披尋記卷第四十七**

[^1]: 「欲」，陵本作「慾」，韓手稿加註：改為「欲」字。

[^2]: 「欲」，陵本作「慾」，韓手稿加註：改為「欲」字。

[^3]: 「此是」，磧砂作「是此」。

[^4]: 「相」，磧砂作「想」。

[^5]: 「杖」，磧砂作「仗」。

[^6]: 「無」，磧砂作「修」。

[^7]: 「二頁」，披尋記原作「十一頁」。

[^8]: 「賈」，陵本作「估」，韓手稿加註改為「賈」字。

[^9]: 「是名菩薩平等憐愍」一句，披尋記原置於【寅五、結】中。

[^10]: 「入」，磧砂、大正、陵本作「捨」。

[^11]: 「有」，磧砂作「無」。

[^12]: 「任」，磧砂作「住」。

[^13]: 磧砂無「勝」字。

[^14]: 「謂」，磧砂作「語」。

[^15]: 「忘」，磧砂作「妄」。

[^16]: 「菩薩」，磧砂作「菩提」。

[^17]: 「定」，磧砂作「是」。

[^18]: 「己」，陵本作「已」。

[^19]: 「正」，磧砂作「正等」。

[^20]: 「遠」，磧砂作「違」。

[^21]: 「不」，磧砂作「無」。

[^22]: 「悲、慈」，磧砂、大正、陵本作「慈悲」。

[^23]: 「侶」，磧砂作「旅」。

[^24]: 「僧法」，大正作「法僧」。

[^25]: 「緣」，磧砂作「緣緣」。
