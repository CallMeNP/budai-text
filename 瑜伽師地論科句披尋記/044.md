# 瑜伽師地論科句披尋記卷第四十四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處供養親近無量品第十六**

巳二、供養親近無量品3　午一、總徵

**云何菩薩供養、親近、修習無量？**

午二、嗢柁南標

**嗢柁南曰：**

**　供三寶　親善友　修無量　最為後**

午三、長行釋3　未一、供三寶2　申一、別顯供養2　酉一、舉供如來5　戌一、徵

**云何菩薩於如來所供養如來？**

戌二、標

**當知供養略有十種。**

戌三、列

**一、設利羅供養，二、制多供養，三、現前供養，四、不現前供養，五、自作供養，六、教他供養，七、財敬供養，八、廣大供養，九、無染供養，十、正行供養。**

戌四、釋6　亥一、設利羅供養

**若諸菩薩，親現供養如來色身，是名設利羅供養。**

亥二、制多供養

**若諸菩薩，於為如來所造一切若窣堵波、若龕、若臺、若故制多、新**[^1]**制多所設諸供養，是名制多供養。**

亥三、現前不現前供養2　天一、別顯種類2　地一、現前供養2　玄一、供一佛等

**若諸菩薩，於如來身、或制多所親面對前，現矚現見而設供養，是名現前供養。**

玄二、供多佛等2　黃一、舉思惟2　宇一、明法性

**若諸菩薩，於如來所、若制多所，現前施設供養具時，發起增上意樂俱心、淨信俱心，作是思惟：若一如來法性，即是去來今世一切如來法性；若一如來制多法性，即是十方無邊無際一切世界所有如來制多法性。**

宇二、明供養

**是故我今供現如來，即是供養其餘三世一切如來；供現制多，即是供養其餘十方無邊無際一切世界若窣堵波、若龕、若臺、若故制多、若新制多。**

黃二、結得名

**當知是名菩薩俱供現不現前一切如來及以制多。**

　　發起增上意樂俱心等者：謂於現不現前一切如來及以制多樂俱供養，是名增上意樂俱心。於一切如來一切功德平等平等無有差別生淨勝解，是名淨信俱心。

地二、不現前供養2　玄一、作一切如來想

**若諸菩薩，於不現前一切如來及以制多作如來想，普為三世一切如來、一切十方如來制多施設供養，當知是名菩薩唯供不現前佛及以制多。**

玄二、廣造如來像

**若諸菩薩，佛涅槃後，為如來故造立形像，若窣堵波、若龕、若臺，隨力隨能或一或二，或復眾多，乃至百千俱胝等數；如是菩薩於如來所，設不現前弘廣供養，當獲無量大福德果，攝受無量廣大梵福。菩薩由此，能於無量劫大劫中，不墮惡趣。由是因緣，非不圓滿無上正等菩提資糧。**

天二、總辨福果

**此中菩薩，唯供現前佛及制多，應知獲得廣大福果。若唯供養不現前佛及以制多，應知獲得大大福果。若俱供養現不現前佛及制多，應知獲得最大福果，為無有上。**

亥四、自作教他供養2　天一、別顯種類2　地一、自作供養2　玄一、唯自手作

**若諸菩薩，於如來所、若制多所欲設供養，唯自手作，不使奴婢、作使、朋友、僚庶、親屬，不依懈惰諸放逸處而設供養，是名菩薩自作供養。**

玄二、兼勸他作

**若諸菩薩，於如來所、若制多所欲設供養，非唯自作，亦勸父母、妻子、奴婢、作使、朋友、僚庶、親屬，及他國王、王子、大臣、長者、居士、若婆羅門、國邑聚落饒財商主，下至一切男女大小、貧匱苦厄旃荼羅等，及以親教、軌範諸師，共住、近住一切弟子，同梵行者、諸出家者、外道等眾，令於如來、若制多所，隨力隨能作諸供養，當知是名菩薩自他咸共供養。**

地二、教他供養

**若諸菩薩，現有少分可供財物，興悲愍心，故思施與貧苦少福無力有情，令於如來、若制多所持用供養，願彼當來多受安樂。彼得此物，供養如來及以制多，菩薩於斯自無所供，當知是名菩薩唯教他設供養。**

天二、總辨福果

**此中菩薩，若唯自供佛及制多，應知獲得廣大福果。若唯教他，應知獲得大大福果。若能自他俱共供養，應知獲得最大福果，為無有上。**

亥五、財敬廣大無染供養2　天一、別顯種類3　地一、財敬供養2　玄一、別列2　黃一、敬供養

**若諸菩薩，於如來所、若制多所，以諸衣服、飲食、臥具、病緣醫藥供身什物，敬問、禮拜、奉迎、合掌，種種熏香、末香、塗香、華鬘、妓**[^2]**樂、幢蓋、旛燈，歌頌稱讚，五輪歸命，趨繞右旋，而為供養。**

黃二、財供養

**或復奉施無盡財供，或復奉施末尼、真珠、琉璃、螺**[^3]**貝、璧玉、珊瑚、硨磲、瑪瑙、琥珀、金銀、赤珠、右旋如是等寶，或復奉施末尼、環釧**[^4]**、寶璩、印等諸莊嚴具，乃至奉施種種寶鈴，或散珍奇、或纏寶縷而為供養。**

玄二、總結

**是名菩薩於如來所、若制多所財敬供養。**

地二、廣大供養

**若諸菩薩，於如來所、若制多所，長時施設即上所陳財敬供養，若多供具、若妙供具、**

　　若多供具若妙供具者：謂如前說，奉施無盡財供，名多供具。或復奉施末尼、真珠，乃至或纏寶縷而為供養，名妙供具。

**若現在前、不現在前、若自造作、教他造作、若淳淨心猛利勝解現前供養；**

　　若淳淨心猛利勝解等者：住品中說：極歡喜住菩薩，住此住中，由二因緣現見諸佛。乃至廣說既得見已，隨力隨能興一切種恭敬供養，奉施種種上妙樂具。（陵本四十七卷二十四頁3809）此說若淳淨心猛利勝解現前供養，準彼應知。謂彼菩薩淨勝意樂，名淳淨心。彼說由二因緣者，一、由麤淨信，二、由正願力。今說猛利勝解，即彼第一因緣。謂由聽聞菩薩藏說，或由內心發起勝解，信有十方種種異名諸世界中種種異名諸佛如來，由麤淨信俱行之心，求欲現見，如是求已，如實稱遂，當知是名第一因緣。

**即以如是所種善根，迴向無上正等菩提，如是七種說名菩薩廣大供養。**

　　如是七種說名菩薩廣大供養者：謂若多供具、若妙供具為二，若現在前、不現在前為二，若自造作、教他造作為二，若淳淨心猛利勝解現前供養為一。如是一切，總成七種。

地三、無染供養

**若諸菩薩，於如來所、若制多所，自手供養不懷輕慢；令他供養；不住放逸、懈惰、不敬而為供養；不輕棄擲、不散漫**[^5]**心、無雜染心而為供養；不於信佛國王、大臣、諸貴勝前，為財敬故，詐設種種虛事供養；不雌黃塗，不酥灌洗，不以種種局崛羅香、遏迦華等餘不淨物而為供養。如是六種說名菩薩無染供養。**

　　如是六種說名菩薩無染供養者：謂自手供養不懷輕慢為初，餘五供養各為一種，是故成六。

天二、總辨一切2　地一、有財寶2　玄一、總標三種

**又諸菩薩，如是財敬、廣大、無染供養如來及制多時，或自臂**[^6]**力所集財寶，或從他求所獲財寶，或得眾具自在財寶，能為如是種種供養。**

玄二、別辨後一2　黃一、辨種類2　宇一、敬供養3　宙一、恭敬禮拜

**已得眾具自在菩薩，化作化身，或一或二，或復眾多，乃至百千俱胝等數。此一切身皆於如來及制多所恭敬禮拜。**

宙二、奉散香等

**復從如是一一化身，化出多手，或百或千，或過是數。此一切手皆持無量出過諸天上妙華香、殊勝可愛種種珍寶，奉散如來及制多所。**

宙三、歌頌稱讚

**復從如是一切化身，化出無量上妙音聲，歌讚如來廣大甚深真實功德。**

宇二、財供養

**復從如是一切化身，化出無量最上最妙環釧**[^7]**、璩印、寶莊嚴具，幢蓋、旛燈種種供具，供養如來及以制多。**

黃二、明自在

**如是等類，已得眾具自在菩薩所設供養，皆屬自心。**

　　已得眾具自在菩薩者：此說菩薩於無加行無功用無相住中，若暫思惟一切食等諸資生具，悉皆成辦，一切世間工業明處，如其所欲悉能現行；乃至廣說隨於事物發起勝解，如所欲為皆成無異。如住品說。（陵本四十八卷十七頁3867）是名已得眾具自在菩薩。

**如是菩薩不更希求如來出世。何以故？由此菩薩已得證入不退轉地，一切佛土往來供養皆無礙故。**

地二、無財寶2　玄一、廣大隨喜

**又諸菩薩，若無自力所集財寶，亦無從他求得財寶，及**[^8]**無菩薩所獲眾具自在財寶，可設供養；然於所有或贍部洲、或四大洲、或千世界、二千世界、或復三千大千世界，乃至十方無邊無際諸世界中，下中上品供養如來一切供具，菩薩於彼以淨信俱勝解俱心，周遍思惟，一切隨喜。**

　　週遍思惟一切隨喜者：謂於十方世界一切如來作供養想，是名週遍思惟。於彼一切有情，以其下中上品一切供具設供養者，深心慶悅，生大歡喜，是名一切隨喜。

玄二、恆當修學

**如是菩薩少用功力，而興無邊廣大供養，攝受菩提廣大資糧。菩薩於此恆常無間起真善心、起歡喜心，當勤修學。**

亥六、正行供養2　天一、辨正行2　地一、釋2　玄一、舉修無量及諸想等

**若諸菩薩，少時少時、須臾須臾，乃至下如\[穀-禾+牛\]**[^9]**牛乳頃，普於一切蠢動有情修習慈悲喜捨俱心，於一切行修無常想、無常苦想、苦無我想，於其涅槃修勝利想，於佛法僧、波羅蜜多修習隨念；少時少時、須臾須臾，於一切法發生少分下劣忍智，信解離言法性真如，起無分別無相心住；何況於此若過若增。**

玄二、例餘守護及一切學

**如是守護菩薩所受尸羅律儀，於奢摩他、毗鉢舍那菩提分法精勤修學，亦於一切波羅蜜多及諸攝事正勤修學。**

地二、結

**是名菩薩於如來所正行供養。**

天二、讚最勝

**如是供養為最第一、最上、最勝、最妙、無上。如是供養，過前所說具一切種財敬供養，百倍、千倍，乃至鄔波尼殺曇倍。**

　　何況於此若過若增等者：前說修四無量、修種種想、修習隨念，起無相住，名於如來所正行供養。但唯少時少時、須臾須臾，尚為第一、最上、最勝、最妙、無上，何況於此正行供養若過若增。

戌五、結

**由此十相，應知是名具一切種供養如來。**

酉二、例供法僧

**如供養佛，如是供養若法、若僧，隨其所應，當知亦爾。**

申二、總明意樂3　酉一、標

**如是菩薩於三寶所，由十種相興供養時，應緣如來發起六種增上意樂。**

酉二、列

**一者、無上大功德田，增上意樂；**

　　無上大功德田者：謂於三寶起隨念行，能生無上大功德故。

**二者、無上有大恩德，增上意樂；**

　　無上有大恩德者：謂念：諸佛菩薩為我等故，行於無量難行苦行，為說正法，能令證得一切義利，是名無上有大恩德。

**三者、一切無足、二足及多足等有情中尊，增上意樂；**

　　一切無足二足及多足等有情中尊者：攝異門分說：無足有情者，如蛇等。二足有情者，謂人等。四足有情者，如牛等。多足有情者，如百足等。（陵本八十三卷四頁6286）又復等言，等取有色、無色有情，有想、無想、非有想非無想有情。如來於此一切有情三種第一，謂由蠢動故、由依止故、由心故。亦如攝異門分說，是名一切有情中尊。

**四者、猶如鄔曇妙華極難值遇，增上意樂；五者、獨一出現三千大千世界，增上意樂；六者、一切世出世間功德圓滿一切義依，增上意樂。**

　　一切世出世間功德圓滿等者：攝異門分說：言第一者，於欲行善得圓滿故。所言尊者，於色行善得圓滿故。所言勝者，無色行善得圓滿故。所言上者，超過一切三界世間善圓滿故。言無上者，出世間善得圓滿故。（陵本八十三卷四頁6285）此說一切世出世間功德圓滿，義應準知。由是能作有情一切義利，是名一切義依。

酉三、結

**由是六種增上意樂，於如來所，若於如來法所、僧所，少分思惟而興供養，尚獲無量大功德果，何況其多。**

未二、親善友2　申一、總徵

**復次，菩薩成就幾相，能為善友？由幾種相，善友不虛？成就幾相，令善友性作信依處？復有幾種善友菩薩，於所化生為善友事？菩薩幾種親近善友？由幾種想，於善友所聽聞正法？由幾種處，於善友所聽聞法時，於說法師不作異意？**

申二、別辨7　酉一、眾相圓滿2　戌一、總標

**當知菩薩成就八支，能為善友眾相圓滿。**

戌二、列釋8　亥一、住戒

**一者、住戒。於諸菩薩律儀戒中妙善安住，無闕無穿。**

亥二、多聞

**二者、多聞。覺慧成就。**

　　覺慧成就者：堪能簡擇俱生之慧，是名為覺。勤修習故，即於彼義轉更明了，是名為慧。由此覺慧，於善說法能善受持，言善通利、意善尋思、見善通達，是名覺慧成就。

亥三、具證

**三者、具證。得修所成隨一勝善，逮奢摩他、毗鉢舍那。**

　　得修所成隨一勝善等者：聲聞地說能有所證，即此具證。謂能證得勝無常想、無常苦想、苦無我想，乃至廣說能善為他現三神變教授教誡。（陵本二十五卷一頁2071）是名證得隨一勝善。如是勝善修所成故，由此說言逮奢摩他、毗鉢舍那。

亥四、哀愍

**四者、哀愍。內具慈悲，能捨自己**[^10]**現法樂住，精勤無怠饒益於他。**

　　能捨自己現法樂住者：謂為利他，捨靜慮樂，故意思擇還生欲界故。

亥五、無畏

**五者、無畏。為他宣說正法教時，非由恐怖忘失念辯。**

　　非由恐怖忘失念辯者：聲聞地說無有怖畏，即此無畏。由無畏故，於一切法能正憶念，辯才無盡，故作是釋。

亥六、堪忍

**六者、堪忍。於他輕笑、調弄、鄙言、違拒等事，非愛言語**[^11]**、種種惡行皆悉能忍。**

亥七、無倦

**七者、無倦。其力克**[^12]**彊，能多思擇，處在四眾說正法時，言無謇澀，心不疲厭。**

亥八、善辭

**八者、善辭。語具圓滿，不壞法性，言辭辯了。**

　　語具圓滿等者：謂若成就最上首語、極美妙語、甚顯了語、易悟解語、樂欲聞語、無違逆語、無所依語、無邊際語，如是名為語具圓滿。如聲聞地說。（陵本二十五卷三頁2078）於實無事離增益執，於實有事離損減執，是名不壞法性。真實義品說二種人，於佛所說法毗奈耶，俱為失壞。（陵本三十六卷十五頁2972）翻彼應知此所說義。語工圓滿，是名言辭辯了。謂由文句等相應，乃至常委分資糧故，能說正法，是名語工圓滿。如攝釋分別釋應知。（陵本八十一卷三頁6171）

酉二、所作不虛2　戌一、標

**若諸菩薩具五種相，眾德相應，能為善友所作不虛。**

戌二、列

**一者、於他先欲求作利益安樂；二者、於彼利益安樂如實了知，無顛倒覺；**

　　於彼利益安樂如實了知等者：自他利品中說：菩薩念與眾生有利益品所有安樂，終不念與無利益品所有安樂。菩薩於此無利益品所有安樂，以無倒慧如實了知。乃至廣說。（陵本三十五卷二十一頁2896）此應準知。

**三者、於彼善權方便順儀說法，隨眾堪受調伏事中，有能有力；**

　　順儀說法者：力種性品說：菩薩應當安住如法威儀而為他說，非不安住如法威儀。不為無病處高座者而說正法，不為坐者立說正法，不應居後為前行者而說正法，不為覆頭而說正法。（陵本三十八卷十六頁3151）此應準知。

**四者、饒益心無厭倦；五者、具足平等大悲，於諸有情劣中勝品心無偏黨。**

酉三、作信依處2　戌一、總標

**若諸菩薩成就五相，令善友性作信依處，令他遠聞極生淨信，何況親覩。**

　　令善友性作信依處者：前說成就八支善友眾相圓滿，名善友性。聲聞地說：八因緣故，應知一切種圓滿善友性。（陵本二十五卷一頁2069）彼八因緣，即此八支。由是令他未信生信，已信增長，名信依處。

戌二、列釋5　亥一、勝妙

**一者、勝妙**[^13]**。威儀圓滿、威儀寂靜、威儀具足，一切支分皆無躁動。**

　　威儀圓滿等者：聲聞地說：於威儀路成就軌則，隨順世間，不越世間；隨順毗奈耶，不越毗奈耶。（陵本二十二卷三頁1896）是名威儀圓滿。又說成就離欲者相，謂離欲者，身業安住，諸根無動，威儀進止無有躁擾，於一威儀能經時久，不多[^14]驚懼，終不數數易脫威儀。（陵本三十三卷二十頁2729）是名威儀寂靜。行時、住時身所作業正知而住，一切成辦無所減少，是名威儀具足。聲聞地說：不應搖身、搖臂、搖頭、跳躑、攜手、叉腰、竦肩入施主家，不應輒坐所不許座，不應不審觀座而坐，不應放縱一切身分，不應翹足、不應交足、不太狹足、不太廣足，端嚴而坐。（陵本二十四卷十七頁2055）於此一切所不應行不起毀犯，是名一切支分皆無躁動。

亥二、敦肅

**二者、敦肅。三業現行無掉無擾。**

　　三業現行無掉無擾者：聲聞地說離欲者相，如次顯示身語意業無掉無擾。（陵本三十三卷二十頁2729）此應準釋。

亥三、無矯

**三者、無矯。不為誑他，故思詐現嚴整威儀。**

亥四、無嫉2　天一、無不堪忍

**四者、無嫉。終不於他說法所得利養恭敬生不堪忍，而常自勵請他說法；復恆勸餘於彼廣施利養恭敬，無諂偽心。**

天二、倍生歡喜

**又常於他其心純淨，見彼說法及得財敬，深生隨喜。如自所獲利養恭敬，心生歡喜，見他所得利養恭敬，其心歡喜復過於是。**

亥五、儉約

**五者、儉約。尠儲器物，隨得隨捨。**

酉四、為善友事3　戌一、標

**善友菩薩由五種相，於所化生為善友事。**

戌二、列

**一、能諫舉，二、能令憶，三、能教授，四、能教誡，五、能說法。**

戌三、指

**如是諸句廣辯應知如聲聞地。教授教誡，廣說如前力種性品。**

　　如是諸句廣辯等者：聲聞地說：善能諫舉、善作憶念、善能教授、善能教誡、善說正法。與此正同，如彼廣辯應知。（陵本二十五卷三頁2078）又諸菩薩教授有八，教誡有五，如前力種性品廣說應知。（陵本三十八卷二十頁3166）

酉五、親近善友2　戌一、標

**當知菩薩由四種相，方得圓滿親近善友。**

戌二、列

**一、於善友有病無病隨時供侍，恆常發起愛敬淨信。二、於善友隨時敬問、禮拜、奉迎、合掌、殷勤，修和敬業而為供養。三、於善友如法衣服、飲食、臥具、病緣醫藥資身什物隨時供養。四、於善友若正依止，於如法義若合若離，隨自在轉，無有傾動，如實顯發，作奉教心，隨時往詣恭敬、承事、請問、聽受。**

　　於如法義若合若離等者：謂以善友為正依止，於其教授教誡既聽受已，如其法義，若所開許、若所遮止，身語意業無倒隨轉，於所開許無倒修證，於所遮止無倒遠離，是名於如法義若合若離，隨自在轉。不為外道異論之所引奪，是名無有傾動。若有違犯，發露悔滅，是名如實顯發。無惱亂心，唯欲求解，是名作奉教心。如攝異門分說。（陵本八十四卷四頁[^15]6362）

酉六、聽聞正法2　戌一、總標

**若諸菩薩欲聽法時，作五種想，應從善友聽聞正法。**

戌二、列釋5　亥一、作寶想

**一、作寶想。難得義故。**

亥二、作眼想

**二、作眼想。能得廣大俱生妙慧因性義故。**

　　能得廣大俱生妙慧因性義故者：此中妙慧，謂即大菩提果。能於一切所知如實覺了，是名廣大。於當來世，無師自然成等正覺，是名俱生。

亥三、作明想

**三、作明想。已得廣大俱生慧眼，於一切種如實所知等照義故。**

亥四、作大果勝功德想

**四、作大果勝功德想。能得涅槃及三菩提無上妙跡因性義故。**

　　能得涅槃及三菩提等者：此中涅槃，謂斷菩提。言三菩提者，此云正覺，謂智菩提。能得此果諸菩薩道，是名無上妙跡。

亥五、作無罪大適悅想

**五、作無罪大適悅想。於現法中未得涅槃及三菩提，於法如實揀擇止觀無罪大樂因性義故。**

　　於法如實簡擇止觀無罪大樂者：此說七聖財中，由慧聖財，於勝義諦如實覺悟所生之樂。由如是樂無量無邊，無有染汙，是故說名無罪大樂。

酉七、於說法師不作異意3　戌一、總標

**若諸菩薩欲從善友聽聞法時，於說法師由五種處不作異意，以純淨心屬耳聽法。**

戌二、列釋5　亥一、於壞戒

**一、於壞戒不作異意。謂不作心：此是破戒，不住律儀，我今不應從彼聽法。**

亥二、於壞族

**二、於壞族不作異意。謂不作心：此是卑姓，我今不應從彼聽法。**

亥三、於壞色

**三、於壞色不作異意。謂不作心：此是醜陋，我今不應從彼聽法。**

亥四、於壞文

**四、於壞文不作異意。謂不作心：此於言辭不善藻飾，我今不應從彼聽法。但依於義，不應依文。**

亥五、於壞美

**五、於壞美不作異意。謂不作心：此語麤惡，多懷忿恚，不以美言宣說諸法，我今不應從彼聽法。**

　　此語麤惡多懷忿恚者：有尋有伺地說：趣涅槃宮，故名先首。文句可味，故名美妙。善釋文句，故名分明。顯然有趣，故名易可解了。攝受正法，故名可施功勞。離愛味心之所發起，故名無所依止。不過度量，故名非可厭逆。相續廣大，故名無邊無盡。與此相翻，名麤惡語。（陵本八卷十二頁600）此說麤惡，應準彼釋。於說法時，有所訶擯，是名多懷忿恚。

戌三、總辨2　亥一、出所應

**如是菩薩欲聽法時，於是五處不應作意，但應恭敬攝受正法，於說**[^16]**法師未嘗見過。**

亥二、斥不應

**若有菩薩其慧微劣，於說法師心生嫌鄙，不欲從其聽聞正法，當知此行不求自利，退失勝慧。**

未三、修無量4　申一、徵

**云何菩薩修四無量慈、悲、喜、捨？**

申二、標

**謂諸菩薩略有三種修四無量。**

申三、列

**一者、有情緣無量，二者、法緣無量，三者、無緣無量。**

申四、釋2　酉一、略辨四種2　戌一、釋3　亥一、標安立

**若諸菩薩，於其三聚一切有情，安立以為無苦無樂、有苦、有樂。**

亥二、釋四相4　天一、慈無量2　地一、顯差別3　玄一、有情緣慈

**於其最初欲求樂者，發起與樂增上意樂，普緣十方，安住無倒有情勝解，修慈俱心，當知是名有情緣慈。**

　　安住無倒有情勝解者：謂於有情或為親品、或為怨品、或為中品，平等發起利益意樂，於定地中安住勝解作意故。廣如聲聞地說。（陵本二十六卷二十二頁2239）

玄二、法緣慈

**若諸菩薩，住唯法想增上意樂，正觀唯法假說有情，修慈俱心，當知即此名法緣慈。**

玄三、無緣慈

**若諸菩薩，復於諸法遠離分別，修慈俱心，當知即此名無緣慈。**

地二、例餘三

**如有情緣、法緣、無緣三慈差別，悲、喜、捨三，當知亦爾。**

天二、悲無量

**若諸菩薩，於有苦者，發起除苦增上意樂，普緣**[^17]**十方修悲俱心，是名為悲。**

天三、喜無量

**若諸菩薩，於有樂者，發起隨喜增上意樂，普緣十方修喜俱心，是名為喜。**

天四、捨無量

**若諸菩薩，即於如是無苦無樂、有苦、有樂三種有情，隨其次第，發起遠離癡瞋貪惑增上意樂，普緣十方修捨俱心，是名為捨。**

　　發起遠離癡瞋貪惑者：謂於無苦無樂有情，發起遠離癡惑意樂，由說不苦不樂受無明所隨增故。於有苦有情，發起遠離瞋惑意樂，由苦受中多生憎恚，說彼瞋所隨增故。於有樂有情，發起遠離貪惑意樂，由樂受中多生染著，說彼貪所隨增故。

亥三、總料簡2　天一、共不共

**此中菩薩慈等無量有情緣者，當知其相與外道共。若法緣者，當知其相與諸聲聞及獨覺共，不共外道。若無緣者，當知其相不共一切聲聞、獨覺，及諸外道。**

天二、意樂攝

**又諸菩薩三種無量，應知安樂意樂所攝，謂慈、悲、喜。一種無量，應知利益意樂所攝，是謂為捨。**

戌二、結

**如是菩薩一切無量，名為哀愍。以諸菩薩成就此故，名哀愍者。**

酉二、廣悲無量3　戌一、悲所緣2　亥一、百一十苦3　天一、總標

**此中菩薩，於有情界觀見一百一十種苦，於諸有情修悲無量。何等名為百一十苦？**

天二、別列2　地一、前五十五10　玄一、一苦

**謂有一苦。依無差別流轉之苦，一切有情無不皆墮流轉苦故。**

玄二、二苦

**復有二苦。一、欲為根本苦。謂可愛事若變、若壞所生之苦。**

　　欲為根本苦等者：欲有二種。一者、煩惱欲，二者、事欲。由有煩惱欲故，彼諸事欲若變、若壞，便有憂歎苦熱惱生，名可愛事若變、若壞所生之苦，由是說欲為根本苦。

**二、癡異熟生苦。謂若**[^18]**猛利體受所觸，即於自體執我我所，愚癡迷悶，生極怨嗟。由是因緣，受二箭受，謂身箭受及心箭受。**

　　癡異熟生苦等者：於異熟自體苦受生時，愚癡迷悶，生極怨嗟，是名癡異熟生苦。言受二箭受者，謂由猛利體受所觸為其因緣，受身箭受；愚癡迷悶，生極怨嗟為其因緣，受心箭受。攝異門分說：云何當觀苦受如箭？謂如毒箭，乃至現前常惱壞故。（陵本八十三卷十五頁6321）有尋有伺地說：不靜相故，遠所隨故，名為箭。（陵本八卷六頁567）此中箭義，應如是知。

玄三、三苦

**復有三苦。一、苦苦，二、行苦，三、壞苦。**

玄四、四苦

**復有四苦。一、別離苦，謂愛別離所生之苦。二、斷壞苦，謂由棄捨眾同分死所生之苦。三、相續苦，謂從此後，數數死生，展轉相續所生之苦。四、畢竟苦，謂定無有般涅槃法諸有情類五取蘊苦。**

玄五、五苦

**復有五苦。一、貪欲纏緣苦，二、瞋恚纏緣苦，三、惛沈睡眠纏緣苦，四、掉舉惡作纏緣苦，五、疑纏緣苦。**

玄六、六苦

**復有六苦。一、因苦，習惡趣因故。二、果苦，生諸惡趣故。三、求財位苦。四、勤守護苦。五、無厭足苦。六、變壞苦。如是六種總說為苦。**

　　如是六種總說為苦者：此中六苦，總相宣說，非依自相與餘苦別，故作是說。

玄七、七苦

**復有七苦。一、生苦，二、老苦，三、病苦，四、死苦，五、怨憎會苦，六、愛別離苦，七、雖復希求而不得苦。**

　　復有七苦等者：此說七苦，各由五相。如決擇分釋應知。（陵本六十一卷十四頁4933）

玄八、八苦

**復有八苦。一、寒苦。二、熱苦。三、饑苦。四、渴苦。五、不自在苦。六、自逼惱苦，謂無繫等諸外道類。七、他逼惱苦，謂遭遇他手塊等觸、蚊蝱等觸。八、一類威儀多時住苦。**

　　不自在苦者：謂飲食等匱乏所作俱生之苦，不自在故。

玄九、九苦

**復有九苦。一、自衰損苦，二、他衰損苦，三、親屬衰損苦，四、財位衰損苦，五、無病衰損苦，六、戒衰損苦，七、見衰損苦，八、現法苦，九、後法苦。**

玄十、十苦

**復有十苦。一、諸食資具匱乏苦，二、諸飲資具匱乏苦，三、騎乘資具匱乏苦，四、衣服資具匱乏苦，五、莊嚴資具匱乏苦，六、器物資具匱乏苦，七、香鬘塗飾資具匱乏苦，八、歌舞妓**[^19]**樂資具匱乏苦，九、照明資具匱乏苦，十、男女給侍資具匱乏苦。**

地二、後五十五2　玄一、總標列

**當知復有餘九種苦。一、一切苦，二、廣大苦，三、一切門苦，四、邪行苦，五、流轉苦，六、不隨欲苦，七、違害苦，八、隨逐苦，九、一切種苦。**

玄二、隨別廣9　黃一、一切苦

**一切苦中，復有二苦。一、宿因所生苦，二、現緣所生苦。**

黃二、廣大苦

**廣大苦中，復有四苦。一、長時苦，二、猛利苦，三、雜類苦，四、無間苦。**

黃三、一切門苦

**一切門苦中，亦有四苦。一、那落迦苦，二、傍生苦，三、鬼世界苦，四、善趣所攝苦。**

黃四、邪行苦

**邪行苦中，復有五苦。一、於現法中犯觸於他，他不饒益所**[^20]**發起苦。**

　　於現法中犯觸於他等者：謂若於他若罵、若瞋、若打、若弄，名犯觸他。由是他罵、他瞋、他打、他弄還報於自，是名他不饒益。

**二、受用種種不平等**[^21]**食，界不平等所發起苦。**

　　受用種種不平等食等者：謂食極少、或食極多、或食不宜、或食不消，是名不平等食。由是因緣，令身饑羸，或生疾病，是名界不平等。

**三、即由現法苦所逼切，自然造作所發起苦。**

　　即由現法苦所逼切等者：此如宿作因論者。謂現所受苦，皆由宿作為因。於現法中極自苦行，是故彼苦名邪行苦。

**四、由多安住非理作意，所受煩惱、隨煩惱纏所起諸苦。五、由多發起諸身語意種種惡行，所受當來諸惡趣苦。**

黃五、流轉苦2　宇一、標列

**流轉苦中，復有六種輪轉生死不定生苦。一、自身不定，二、父母不定，三、妻子不定，四、奴婢、僕使不定，五、朋友、宰官、親屬不定，六、財位不定。**

宇二、隨釋3　宙一、自身不定

**自身不定者，謂先為主**[^22]**，後為僕隸。**

宙二、父母不定

**父母等不定者，謂先為父母乃至親屬，後時輪轉，反作怨害及惡知識。**

宙三、財位不定

**財位不定者，謂先大富貴，後極貧賤。**

黃六、不隨欲苦

**不隨欲苦中，復有七苦。一、欲求長壽，不隨所欲，生短壽苦。二、欲求端正，不隨所欲，生醜陋苦。三、欲生上族，不隨所欲，生下族苦。四、欲求大富，不隨所欲，生貧窮苦。五、欲求大力，不隨所欲，生羸劣苦。六、欲求了知所知境界，不隨所欲，愚癡無智現行生苦。七、欲求勝他，不隨所欲，反為他勝而生大苦。**

黃七、違害苦

**違害苦中，復有八苦。一、諸在家者，妻子等事損減生苦。**

　　妻子等事損減生苦者：此即親屬衰損苦、財位衰損苦應知。

**二、諸出家者，貪等煩惱增益生苦。**

　　貪等煩惱增益生苦者：此即貪等五蓋，及與貪等八種尋思應知。

**三、饑儉逼惱之所生苦。四、怨敵**[^23]**逼惱之所生苦。五、曠野、險難、迫迮逼惱之所生苦。六、繫屬於他之所生苦。七、支節不具損惱生苦。八、殺縛、斫**[^24]**截、捶打、驅擯逼惱生苦。**

黃八、隨逐苦3　宇一、標

**隨逐苦中，復有九苦。**

宇二、釋2　宙一、世法苦

**依世八法，有八種苦。一、壞法壞時苦，二、盡法盡時苦，三、老法老時苦，四、病法病時苦，五、死法死時苦，六、無利苦，七、無譽苦，八、有譏苦。是名八苦。**

宙二、希求苦

**九、希求苦。**

宇三、結

**如是總說名隨逐苦。**

黃九、一切種苦3　宇一、標

**一切種苦中，復有十苦。**

宇二、釋2　宙一、五樂所治苦

**謂如前說五樂所治有五種苦。一、因苦，二、受苦，三、唯無樂苦，四、受不斷苦，五、出離、遠離、寂靜、菩提樂所對治，家、欲界結、尋、異生苦。是名五苦。**

　　前說五樂所治等者：自他利品中說：菩薩安樂種類自利利他，略說應知五樂所攝。一者、因樂，二者、受樂，三者、苦對治樂，四者、受斷樂，五者、無惱害樂。（陵本三十五卷十九頁2891）今說彼五所治，有五種苦。言因苦者，謂是苦因說名為苦，此為因樂之所對治。言受苦者，即苦自性說名為苦，此為受樂之所對治。唯無樂苦者，謂由寒熱、饑渴等苦正現前時，名之為苦，此為苦對治樂之所對治。受不斷苦者，謂除滅想受定，於餘一切受不斷位說名為苦，由依勝義，諸所有受皆說為苦故，此為受斷樂之所對治。無惱害樂復有四別，一、出離樂，二、遠離樂，三、寂靜樂，四、菩提樂。亦如自他利品中說。（陵本三十五卷二十頁2893）由出離樂，能治居家迫迮種種大苦。由遠離樂，能治欲界諸結之所生苦。由寂靜樂，能治欲、恚、害尋，及與出離、無恚、無害諸尋之所生苦。由菩提樂，能治異生流轉五趣之苦。如是故說五樂所治有五種苦。

宙二、逼迫等苦

**復有五苦。一、逼迫苦，二、眾具匱乏苦，三、界不平等苦，四、所愛變壞苦，五、三界煩惱品麤重苦。是名五苦。**

宇三、結

**前五此五，總十種苦，當知是名一切種苦。**

天三、總結

**前五十五，今五十五，總有一百一十種苦，是菩薩悲所緣境界。緣此境故，諸菩薩悲生起、增長、修習圓滿。**

　　生起增長修習圓滿者：悲若未生，能令生起；悲若已生，能令增長及修圓滿。

亥二、十九種苦2　天一、標

**又諸菩薩於大苦蘊，緣十九苦，發起大悲。**

天二、釋2　地一、出種類2　玄一、徵

**何等名為十九種苦？**

玄二、列

**一、愚癡異熟苦，二、行苦所攝苦，三、畢竟苦，四、因苦，五、生苦，六、自作逼惱苦，七、戒衰損苦，八、見衰損苦，九、宿因苦，十、廣大苦，十一、那落迦苦，十二、善趣所攝苦，十三、一切邪行所生苦，十四、一切流轉苦，十五、無智苦，十六、增長苦，十七、隨逐苦，十八、受苦，十九、麤重苦。**

　　緣十九苦發起大悲等者：此十九苦，即前一百一十種苦所攝少分，隨應當知。由此苦境甚深、微細、難了，是故能發菩薩大悲。言無智苦者，謂即前說欲求了知所知境界，不隨所欲，愚癡無智現行生苦。言增長苦者，謂即前說諸出家者，貪等煩惱增益生苦。言麤重苦者，謂即前說三界煩惱品麤重苦。餘易可知。

地二、釋大悲2　玄一、總標

**由四緣故，悲名大悲。**

玄二、列釋4　黃一、由緣甚深

**一、緣甚深、微細、難了諸有情苦為境生故。**

　　甚深微細難了諸有情苦者：前說緣十九苦發起大悲，如是諸苦，說名甚深、微細、難了。

黃二、由長時習

**二、於長時積習成故。謂諸菩薩，經於無量百千大劫積習所成。**

黃三、由猛利作意

**三、於所緣猛利作意而發起故。謂諸菩薩，由是作意悲所執持，為息有情眾苦因緣，尚能棄捨百千身命，況一身命及以資財。於一切種治罰大苦，為諸有情悉能堪忍。**

黃四、由極清淨

**四、極清淨故。謂諸菩薩已到究竟菩薩清淨，若諸如來已到佛地如來清淨。**

戌二、悲修習4　亥一、廣遍一切

**又諸菩薩，由前所說百一十苦，於諸有情修悲心時，則為修習一切菩薩所有悲心。**

亥二、能淨意樂

**復能速證悲意樂淨，證入菩薩淨意樂地，於諸有情獲得菩薩極親厚心、極愛念心、欲作恩心、無厭倦心、代受苦心、調柔自在有堪能心。**

亥三、超諸聲聞

**諸聖聲聞，已得證入苦諦現觀，已到究竟，於苦深遠厭俱行心相續而轉，不如菩薩於諸有情悲前行心，正觀墮在百一十種極大苦蘊。**

　　諸聖聲聞已得證入苦諦現觀等者：此中義顯，諸聖聲聞證苦現觀，或復已到究竟，唯為一身出離苦故，深心厭離純大苦蘊，不如菩薩普為一切有情出離苦故，以大悲心，正觀墮百一十種極大苦蘊。此能觀心，悲為上首，是名悲前行心。

亥四、攝諸善法

**菩薩如是以所修悲熏修心故，於內外事，無有少分而不能捨；無戒律儀而不能學；無他怨害而不能忍；無有精進而不能起；無有靜慮而不能證；無有妙慧而不能入。是故如來，若有請問菩薩菩提誰所建立？皆正答言：菩薩菩提悲所建立。**

戌三、悲勝利2　亥一、舉共德

**如前所說一一無量，皆有無量菩薩如意圓德隨轉，皆能攝受無量愛果，皆無量種一向妙善無罪隨轉。**

　　皆有無量菩薩如意圓德隨轉者：此顯一一無量所修行相，勝解圓滿具足而住，故作是說。

亥二、顯差別2　天一、標

**當知菩薩精勤修習如是無量，能得四種功德勝利。**

天二、列

**謂由修習此無量故，先得最勝現法樂住；攝受、增長無量最勝福德資糧；能於無上正等菩提意樂堅固；為欲饒益諸有情故，於生死中，堪能忍受一切大苦。**

**本地分中菩薩地初持瑜伽處菩提分品第十七之一**

寅三、能修學2　卯一、菩提分法（即菩提分品）3　辰一、徵

**云何菩薩菩提分法？**

辰二、嗢柁南標

**嗢柁南曰：**

　**慚愧堅力持　無厭論世智　正依無礙解　資糧菩提分**

　**止**[^25]**觀性巧便　陀羅尼正願　三摩地有三　法嗢柁南四**

辰三、長行釋15　巳一、慚愧3　午一、徵起

**云何名為菩薩慚愧？**

午二、標列

**當知慚愧略有二種。一者、自性，二者、依處。**

午三、隨釋2　未一、自性2　申一、釋2　酉一、別辨相2　戌一、慚

**言自性者，謂諸菩薩於罪現行，能正覺知我為非法，內生羞恥，是名為慚。**

戌二、愧

**即於其中能正覺知，於他敬畏，外生羞恥，是名為愧。**

酉二、明種性

**菩薩羞恥，本性猛利，況復修習。**

申二、結

**如是應知名為菩薩慚愧自性。**

未二、依處3　申一、標

**言依處者，略有四種。**

申二、釋4　酉一、應作不作

**若諸菩薩，於所應作不隨建立而生羞恥，當知是名第一依處。**

　　於所應作不隨建立者：謂即不作應作。於所應作不為隨順依處，不能引發後後諸勝善法，是名不隨建立。

酉二、作不應作

**若諸菩薩，於不應作隨順建立而生羞恥，當知是名第二依處。**

　　於不應作隨順建立者：謂即作不應作。於不應作為隨順依處，引發後後勝不善法，是名隨順建立

酉三、於覆己惡

**若諸菩薩，於覆己**[^26]**惡而生羞恥，當知是名第三依處。**

酉四、於有惡作

**若諸菩薩，於自所生惡作有依隨逐不捨而生羞恥，當知是名第四依處。**

　　於自所生惡作有依等者：攝異門分說：言有依者，謂由四依，制立超越一切惡戒諸毀犯故。（陵本八十三卷七頁6295）於此有依若有毀犯，而生惡作，名自所生惡作有依。不能速疾如法悔除，是名隨逐不捨。

申三、結

**如是應知名為菩薩慚愧依處。**

巳二、堅力持性3　午一、徵起

**云何菩薩堅力持性？**

午二、標列

**當知此性略有二種。一者、自性，二者、依處。**

午三、隨釋2　未一、自性2　申一、釋2　酉一、列種種

**言自性者，謂能禁制染汙心性，不隨煩惱自在行性，堪忍苦性，種種眾多猛利怖畏雖現在前而正加行無傾動性。**

　　謂能禁制染汙心性等者：種性品說：種性菩薩，乃至未為白法相違四隨煩惱若具不具之所染汙，性與如是白法相應。若被染汙，如是白法皆不顯現。乃至廣說。何等名為種性菩薩白法相違四隨煩惱？謂放逸者，由先串習諸煩惱故，性成猛利、長時煩惱，是名第一隨煩惱性。又愚癡者、不善巧者，依附惡友，是名第二隨煩惱性。又為尊長、夫主、王賊及怨敵等所拘逼者，不得自在，其心迷亂，是名第三隨煩惱性。又資生具有匱乏者，顧戀身命，是名第四隨煩惱性。（陵本三十五卷七頁2845）此染汙心及與煩惱，應準彼釋。忍品中說：菩薩安受眾苦忍，名堪忍苦。怖畏有五，一、不活畏，二、惡名畏，三、死畏，四、惡趣畏，五、處眾怯畏，是名種種。即於種種復多差別，是名眾多。逼切身心，是名猛利。菩薩於此能正思擇，不由此緣精進懈廢，名正加行無有傾動。

酉二、明因緣

**性勇相應，能正思擇，是故得成堅力持性。**

申二、結

**如是名為堅力持性自性。**

　　性勇相應等者：成就精進波羅蜜多種性相，是名性勇相應。成就慧波羅蜜多種性相，是名能正思擇。

未二、依處3　申一、標

**如是菩薩堅力持性，略說應知有五依處。**

申二、列

**一者、會遇生死輪轉種種大苦所化有情種種邪行；二者、為益諸有情故，誓受長時生死流轉；三者、遭遇異論朋黨諍競難詰，及處大眾宣揚法義；四者、誓受一切菩薩所應學處；五者、聽聞廣大甚深難思議法。**

申三、結

**是名堅力持性依處。**

巳三、心無厭倦3　午一、徵

**云何菩薩心無厭倦？**

午二、標

**當知菩薩由五因緣，普於一切正加行中，心無厭倦。**

午三、列5　未一、由性有力

**一者、菩薩性自有力，故無厭倦。**

　　菩薩性自有力者：此說精進種性力應知。

未二、由數串習

**二者、菩薩即於如是無厭倦心數數串習，故無厭倦。**

未三、由勤精進

**三者、菩薩方便攝受精進勇猛，能正隨觀前後所得展轉殊勝，故無厭倦。**

　　能正隨觀前後所得展轉殊勝者：此即攝受精進勇猛方便。由觀前後所證差別展轉殊勝，令心欣樂，勇猛精進故。

未四、由正思擇

**四者、菩薩成就猛利增上妙慧正思擇力，故無厭倦。**

未五、由猛利悲

**五者、菩薩於諸有情猛利悲心、極哀愍心恆常現前，故無厭倦。**

巳四、善知諸論2　午一、徵

**云何菩薩善知諸論？**

午二、釋2　未一、由聞思

**謂諸菩薩，於五明處名句文身相應諸法，從他善受，言善通利。**

　　言善通利者：謂大音聲若讀、若誦。如聲聞地說應知。（陵本二十四卷十四頁2045）

**即於如是諸法妙義，或從他所善聽善決，或自專精善擇善思，如是知法知義菩薩，於法於義為不忘失，恆常精勤，不捨加行。**

　　於法於義為不忘失等者：能正憶念，名不忘失。於聞於思長時串習，是名不捨加行。

未二、由淨信

**又為了知所餘新新後後法義殊勝差別，雖復聞思已到究竟，而由此故漸次成熟，於此法義獲得淨信。由是行相，當知菩薩知諸論智無量圓滿、無有顛倒。**

　　又為了知所餘新新後後法義等者：修相所攝，是名所餘，望前聞思名所餘故。於修相中，觀察法義展轉殊勝，是名新新後後法義殊勝差別。菩薩為欲了知此故，雖如前說，言善通利，聞已究竟；或復善能決擇，思已究竟；不於聞思而生喜足，由此修相，能證新新後後法義殊勝差別，漸次能令智慧成熟。於此法義證澄清性，是名淨信；當知此信，證淨所攝。

巳五、善知世間2　午一、徵

**云何菩薩善知世間？**

午二、釋2　未一、顯差別2　申一、如所應知2　酉一、別辨相4　戌一、有情世間2　亥一、辨所知2　天一、艱險愚闇2　地一、標

**謂諸菩薩，普於一切有情世間，如實了知如是世間極為艱險，甚為愚闇。**

地二、釋

**所謂雖有生老及死，數數死生，而諸有情於老死等上昇、出離不如實知。**

　　如是世間極為艱險等者：謂諸有情生老及死，數數死生，名極艱險。於老死等上昇、出離不如實知，名甚愚闇[^27]。言上昇者，謂依世間道趣生上界地故。言出離者，謂依出世間道出離一切界地故。

天二、有濁無濁2　地一、標列

**又諸菩薩，如實了知有情世間，有諸穢濁，濁世增時；無諸穢濁，濁世減時。謂依五濁。一者、壽濁，二者、有情濁，三者、煩惱濁，四者、見濁，五者、劫濁。**

地二、隨釋5　玄一、壽濁

**如於今時人壽短促，極長壽者不過百年，昔時不爾。是名壽濁。**

玄二、有情濁

**如於今時，有情多分不識父母，不識沙門、若婆羅門，不識家長可尊敬者、作義利者、作所作者，**

　　作義利者等者：謂若教利益者、教安樂者、引利益者、引安樂者，是名作義利者。隨所生起諸事務中而為助伴，是名作所作者。

**於今世罪及後世罪不見怖畏，不修惠施、不作福業、不受齋法、不受淨戒，昔時不爾。是名有情濁。**

　　不修惠施等者：為莊嚴心、為助伴心、為資瑜伽、為得上義而行布施，名修惠施。造作能感欲界可愛生業，名作福業。受學近住律儀，名受齋法。受學苾芻、近事律儀，名受淨戒。翻彼應知此所說義。

玄三、煩惱濁

**如於今時，有情多分習非法貪、不平等貪，執持刀劍、執持器仗，鬥訟諍競，多行諂誑詐偽妄語，攝受邪法，有無量種惡不善法現可了知，昔時不爾。是名煩惱濁。**

　　有情多分習非法貪等者：攝事分說：於諸惡行深生耽著，名非法貪。（陵本八十九卷八頁6744）即由此貪，不能令意正行善捨、無記捨中，是名不平等貪。言執持刀劍等者，此顯身不善業。言鬥訟諍競等者，此顯語不善業。言攝受邪法者，此顯意不善業。如是一切惡不善業，及能起彼所有煩惱差別無量，總說名無量種惡不善法。

玄四、見濁

**如於今時，有情多分為壞正法、為滅正法，造立眾多像似正法，虛妄推求邪法邪義以為先故，昔時不爾。是名見濁。**

　　造立眾多像似正法者：攝事分說：若於非法生是法想，顯示非法以為是法，令他於中生正法想，如是法教實故、諦故，非是正法，而復像似正法顯現，是故名為似教正法。乃至廣說有多差別。（陵本九十九卷[^28]十五頁7444）此應準知。

玄五、劫濁

**如於今時，漸次趣入饑饉中劫，現有眾多饑饉可得；漸次趣入疫病中劫，現有眾多疫病可得；漸次趣入刀兵中劫，現有眾多互相殘害刀兵可得；昔時不爾。是名劫濁。**

亥二、結能知

**是名菩薩如實了知有情世間。**

戌二、器世間

**又諸菩薩，如實了知諸器世間破壞成立，如器世間破壞成立差別而知。**

　　如器世間破壞成立差別而知者：此如意地中說外分若壞若成應知。（陵本二卷五頁127）

戌三、八種觀相

**又諸菩薩，於其世間，於世間集，於世間滅，於能往趣世間集行，於能往趣世間滅行，**

　　於其世間於世間集等者：此中世間，通說有情世間及器世間，如其次第四諦所顯。於道諦中，略復有二。一、世間道，名能往趣世間集行；二、出世道，名能往趣世間滅行。

**於其世間愛味、過患及與出離皆如實知。**

　　於其世間愛味過患等者：攝事分說：於諸行中觀察愛味時，能善通達諸行愛味所有自相。即於諸行觀察過患時，能善了知三受分位過患共相。謂於是中甚少愛味，多諸過患。如是了知愛味染著多諸過患共相應已，於所愛味一切行中，隨所生起欲貪煩惱，即能除遣、制伏、斷捨。（陵本八十五卷六頁6433）彼說諸行，即此世間，由說世間諸行攝故。彼說諸行愛味所有自相，當知即是欲貪煩惱。由於諸行觀察愛味、過患、出離，是故於彼皆如實知。

戌四、世間勝義3　亥一、標言依

**又諸菩薩，如實了知眼乃**[^29]**至意諸無色蘊，四大造色，成士夫身，唯有爾所假名人性。**

亥二、釋假名3　天一、唯有想

**於中所有想，或我、或有情，此唯有想。**

天二、唯有自號言說

**於中所有自號言說，我眼見色，廣說乃至我意知法，此亦唯有自號言說。**

　　眼乃至意諸無色蘊等者：謂從眼識乃至意識，及彼相應心所有法，是名諸無色蘊。四大種色及所造色，是名色蘊。如是色無色蘊，假說以為有情自體，是名成士夫身。

天三、唯有世俗言說

**於中所有世俗語言，謂此長老有如是名、如是種類、如是族姓、如是飲食、如是領納若苦若樂、如是長壽、如是久住、如是盡其壽量邊際，此亦唯有世俗言說。**

亥三、結能知

**菩薩於此皆如實知。**

　　於中所有世俗語言等者：謂於有情自體，假施設有八言說句，是名世俗語言。由此隨念六種略行。一者、呼召假名，二者、剎帝利等色類差別，三者、父母差別，四者、飲食方軌，五者、興盛衰損，六者、壽量差別。建立品中釋此差別應知。（陵本四十九卷二十頁3964）

酉二、結略義

**由諸菩薩如實了知有情世間流轉差別、若器世間流轉差別、若八種相觀世間義、若諸世間所有勝義，是故說名善知世間。**

申二、如所應轉2　酉一、於身等業2　戌一、舉事2　亥一、別列相2　天一、由自離慢3　地一、見勝

**復次，菩薩若見年德俱尊勝者，能正奉迎，敷座延坐，敬問、禮拜、合掌、殷勤，修和敬業。**

地二、見等

**若見年德俱相似者，能正問訊、酬對、歡慰，以軟美言共興談論，不依等慢而自格量。**

　　不依等慢而自格量者：攝事分說：或復於等謂己為等，令心高舉，故名為慢。（陵本八十九卷七頁6739）此說等慢，其義應知。

地三、見劣

**若見年德俱卑劣者，隨力隨能勸修勝德；顯實**[^30]**少德，覆實多過，終不舉發令其恥愧，亦不輕陵令心退沒；**

　　顯實少德覆實多過等者：謂彼年德俱卑劣者，雖實少德，而能為顯揚，終不輕陵令心退沒。雖實多過，而為覆藏，終不舉發令其恥愧。

**知有希求若財若法，終不背面，亦不顰蹙；不譏誤失，不懱退榮。**

天二、由攝受他4　地一、於現攝受3　玄一、攝以財法

**於是一切劣等勝品諸有情類，若見彼時，先意慰問，讚言善來，無倒安處，能正隨力攝以財法。**

玄二、不自高慢

**雖處尊勝，而於有情終不乖戾，不自珍奇，亦不憍傲。**

玄三、作諸饒益

**所攝有情縱懷資給，有病無病，終不棄捐；**

　　所攝有情縱懷資給者：此說菩薩如法御眾。以憐愍心現作饒益，於己以法所獲如法衣服、飲食、諸坐臥具、病緣醫藥資身什物，與眾同用故。

**身業語業，無不隨順；**

　　身業語業無不隨順者：此顯菩薩於有情心性好隨轉，故作是說。

**若識不識，一切等心；為友為朋，無怨無隙。**

地二、於作依怙

**於無依怙一切有情，隨力隨能作依作怙。不託異門發他憂苦，令彼須臾住不安樂。**

　　不託異門發他憂苦者：此顯不託餘緣。謂自不能相續饒益，方便發遣故。

**若有因緣須現談謔，稱理而為，非不稱理。**

地三、於恩親所

**雖遇情交極相親密，年事斯等無乖隔者，亦不共談匪仁言論。**

　　亦不共談匪仁言論者：此顯菩薩常說愛語應知。

地四、於怨謗所

**終不於他久懷忿恨，設復暫起，不斥其諱。若復為他身語訾辱，或善思擇、或依正**[^31]**法、或省己**[^32]**過而自開解，不譴於他。**

亥二、顯應知

**其心安靜而不輕躁，身語意業起必審詳。普能遠離十四垢業，藏隱六方，遠四惡友，攝四善友。**

戌二、指說

**如是一切，應知具如尸佉絡**[^33]**迦契經中說。**

　　普能遠離十四垢業等者：契經中說：夫人以四事為勞，當識知。何謂四？一、為好殺生，二、為好盜竊，三、為婬邪行，四、為喜妄語。又說：有四事或往惡道。何謂四？一、為欲，二、為怒，三、為癡，四、為畏。又說：有六患，消財入惡道，當識知。何謂六？一、為嗜酒遊逸，二、為不時入他房，三、為博戲遊逸，四、為大好伎樂，五、為惡友，六、為怠惰。今此總說十四垢業應知。契經又說：東面為父母，師教宜南面，西面為子婦，朋友位北面，奴客執事下，沙門梵志上。如彼長行廣釋其義。由有居士善生子拜謁六方，佛為化導，故作如是密意宣說，是名藏隱六方。又四惡友、四善友，亦如經說，應知其相。彼經亦名佛說善生子經，佛為彼說而得名故。

酉二、於現利事2　戌一、自利攝3　亥一、平等養命

**或為現法利益事義財位相應，起策具足、守護具足，平等養命。**

　　或為現法利益事義等者：此說菩薩現法自利。自他利品中說：菩薩以如正理工巧業處士夫作用積集財物，即於如是所積財物知量受用。（陵本三十六卷六頁2921）與此義同。

亥二、如法求財

**於諸世間工巧業處皆得善巧，無諂無幻，性不誑他。**

　　於諸世間工巧業處等者：此顯菩薩如現自利，能現利他，故作是說。

亥三、不毀犯戒

**於罪現行深懷慚恥，正行具足，尊重正行、守護正行。**

戌二、利他攝6　亥一、不欺罔他

**有所寄付，深可倚信；於他財物，無所規度；舉貸他物，終不違捍；分所共財，平等無矯；共知真寶，賣者不識，稱實**[^34]**酬價，無枉毫釐。**

亥二、隨順世範

**於世時務令儀軌範，為益世間，辯正機捷**[^35]**。**

亥三、為作助伴

**於所應作彼彼事中，他正來求，皆為助伴；**

　　於世時務令儀軌範等者：意地中說三種世事。一、語言談論，更相慶慰事；二、嫁娶賓主，更相飲噉事；三、於起作種種事中，更相營助事。（陵本二卷十七頁167）如是一切，名世時務。於所尊敬，應起奉迎，敷座延坐，敬問、禮拜、合掌、殷勤，修和敬業，是名令儀軌範。菩薩為欲饒益他故，於此一切所應作事，言辭辯正，進止機捷。

**敦質無動，不託餘緣；**

　　敦質無動不託餘緣者：此顯於恩有情知恩知報。於彼來求，常行質直，不以諂誑而推謝之，故作是說。

**善營事業，非為不善。**

亥四、以法治世

**若為帝王，以法治世，不以非法，不好責罰。**

亥五、善御大眾

**若御大眾，勸捨惡戒，令修善戒。**

亥六、不誑惑他

**成就八種賢聖語言。謂於所見，問答言見；於聞、覺、知，問答言知；於所不見，問答不見；於所不聞、不覺、不知，問答不知。**

未二、結略義

**菩薩成就如是等法，如其世間正所應知，如**[^36]**其世間正所應轉，於彼一切皆如實知，是故名為善知世間。**

　　如其世間正所應知等者：如說有情世間流轉差別，若器世間流轉差別、若八種相觀世間義、若諸世間所有勝義，是名正所應知。於勝等劣諸有情類，身語意業無倒隨轉，是名正所應轉。

**瑜伽師地論科句披尋記卷第四十四**

[^1]: 「新」，磧砂作「若新」。

[^2]: 「妓」，大正作「伎」。

[^3]: 「螺」，大正作「蠡」。

[^4]: 「釧」，磧砂、大正、陵本作「玔」。

[^5]: 「漫」，大正作「慢」。

[^6]: 磧砂無「臂」字。

[^7]: 「釧」，磧砂、大正、陵本作「玔」。

[^8]: 「及」，磧砂作「以」。

[^9]: 「\[穀-禾+牛\]」，磧砂、大正、陵本作「搆」。

[^10]: 「己」，陵本作「已」。

[^11]: 「語」，磧砂、大正作「路」。

[^12]: 「克」，磧砂作「充」。

[^13]: 「妙」，磧砂作「如」。

[^14]: 「多」，披尋記原作「少」。卷三十三原文為「多」。

[^15]: 「四頁」，披尋記原作「三頁」。

[^16]: 「說」，磧砂作「法」。

[^17]: 「緣」，陵本作「於」。

[^18]: 「若」，磧砂作「苦」。

[^19]: 「妓」，大正作「伎」。

[^20]: 「所」，磧砂作「得」。

[^21]: 「等」，陵本作「無」。

[^22]: 「主」，磧砂、大正作「王」。

[^23]: 「敵」，披尋記原作「適」。

[^24]: 「斫」，磧砂作「所」。

[^25]: 「止」，磧砂作「正」。

[^26]: 「己」，陵本作「已」。

[^27]: 「名甚愚闇」，韓清淨手稿原作「名甚愚闇」，但鉛版改為「名為愚闇」。

[^28]: 「九十九卷」，披尋記原作「八十九卷」。

[^29]: 「乃」，磧砂作「及」。

[^30]: 「少」，磧砂作「劣」。

[^31]: 「正」，磧砂作「止」。

[^32]: 「己」，陵本作「已」。

[^33]: 「絡」，磧砂作「終」。

[^34]: 「實」，大正、陵本作「寶」。

[^35]: 「捷」，磧砂作「速」。

[^36]: 磧砂無「如」字。
