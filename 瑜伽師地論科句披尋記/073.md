# 瑜伽師地論科句披尋記卷第七十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之二**

辛二、第二頌攝2　壬一、列

**復次，嗢柁南曰：**

**　思擇自性取　薩迦有世間　真尋思實智　密意與次第**

壬二、釋9　癸一、思擇2　子一、諦攝

**問：如是五事，幾諦所攝？答：相，四安立諦攝。名，一苦諦攝。分別，三諦攝，除滅諦。真如，四非安立諦攝。正智，緣安立、非安立諦境道諦攝。**

　　名一苦諦攝者：由彼假名起四顛倒，是故說名苦諦所攝。

子二、句攝4　丑一、相與名等2　寅一、舉相名

**問：諸相是名耶？設名是相耶？答：諸名皆是相，有相而非名，謂除名相餘四相。**

寅二、例隨應

**餘隨所應，當知亦爾。**

　　餘隨所應當知亦爾者：相通分別、真如、正智，更互相望，當知如名順後句答，故總說言隨應亦爾。

丑二、相與相相

**問：諸相皆相相耶？設相相皆相耶？答：諸相相皆是相，有相非相相，謂名等四相。**

丑三、相相與名相2　寅一、問

**問：若分別相相，一切名相相合、相依而分別耶？設分別名相，一切相相相合、相依而分別耶？**

寅二、答2　卯一、標四句

**答：應作四句。**

卯二、隨列釋

**有分別相相，非名相相合、相依而起分別，謂分別不了其名所有相相，又於諸相已拔名隨眠。有分別名相，非相相相合、相依而起分別，謂分別不了其事所有名相。與上相違，是俱句。除上爾所相，是俱非句。**

　　與上相違是俱句者：如下說言，依二遍計二自性。謂遍計此事是色自性，名之為色；此事是受、想、行、識自性，名受、想、行、識。其義應知。

丑四、真如與相2　寅一、思惟真如與觀真如2　卯一、問

**問：若思惟真如，即觀真如耶？設觀真如，即思惟真如耶？**

卯二、答2　辰一、標四句

**答：應作四句。**

辰二、隨列釋

**有思惟真如，非觀真如，謂以分別所攝如理作意思惟真如，但見真如相，不見實真如，乃至未至正通達位，及通達後作意思惟安立真如。有觀真如，非思惟真如，謂通達真如時，由勝義故，思惟其相**[^1]**。有思惟真如，亦觀真如，謂通達後相續思惟非安立真如。有不思惟真如，亦不**[^2]**觀真如，謂離如理所引作意思惟諸相。**

　　若思惟真如即觀真如等者：此中思惟真如，謂於彼有相位。若觀真如，即於彼無相位。由是差別，作四句答，如文可知。

寅二、思惟相與觀相2　卯一、問

**問：若思惟相，即觀其相耶？設觀其相，即思惟相耶？**

卯二、答2　辰一、標四句

**答：應作四句。**

辰二、隨列釋

**有思惟相，不觀其相，謂前第二句。**

　　有思惟相不觀其相等者：謂如前第二句：有觀真如，非思惟真如。觀真如勝義相故，名思惟相。不觀真如相，說名不觀其相。

**有觀其相，不思惟相，謂前初句。**

　　有觀其相不思惟相等者：謂如前初句：有思惟真如，非觀真如。思惟真如相故，名觀其相。非觀真如思惟勝義相故，名不思惟相。

**有思惟相，亦觀其相，謂前第四句。**

　　有思惟相亦觀其相等者：謂如前第四句：有不思惟真如，亦不觀真如。不思惟真如故，名思惟相。不觀真如故，名觀其相。此中相言，謂非理攝諸有相境應知。

**有非思惟相，亦非觀其相，謂前第三句。**

　　有非思惟相亦非觀其相等者：謂如前第三句：有觀真如，非思惟真如。通達真如故，名非思惟相。非由分別思惟真如故，名非觀其相。

癸二、自性3　子一、明所攝

**問：如是五事，為攝一切法，為不如是耶？答：如是。**

子二、明自性

**問：彼一切法，當言以何而為自性？答：諸法自性不可言說。**

子三、明觀相2　丑一、問

**問：云何應觀彼諸法相？**

丑二、答3　寅一、立自2　卯一、舉喻

**答：如幻事相，非全無有。譬如幻事，有幻事性，無象馬、車步、末尼、真珠、金銀等性。**

卯二、合法3　辰一、總標

**如是諸法，體性唯有名相可得，無有自性、差別施設顯現可得。**

辰二、別顯3　巳一、相

**相由相名，相之自性實不可得。**

巳二、名等

**如相，如是名、名自性，分別、分別自性，真如、真如自性，當知亦爾。**

巳三、正智

**正智由正智名，正智自性實不可得。**

辰三、釋因

**何以故？於一切種隨言自性不成就故。**

　　相由相名等者：前已舉喻，今此合法。謂相由相及名有可得義，乃至正智由正智及名有可得義，諸法體性非全無故。然相自性乃至正智自性實不可得，隨言自性不成就故。

寅二、破他2　卯一、如名說有2　辰一、破斥3　巳一、名依相立失2　午一、顯過2　未一、稱體相違

**若謂諸相自性安立，即稱其量假立名言，此假名言依相而立。是則於相假立名前，應有彼覺，如已立名。**

未二、多體相違

**又於一相所立名言有眾多故、有差別故，應有眾多差別體性。**

午二、結非

**是故名言依相而立，不應道理。**

　　若謂諸相自性安立等者：此中義顯稱體相違過失。謂於名前無彼覺故，應不可說即稱其量假立名言，是故成失。

巳二、相如名立失4　午一、顯過3　未一、相名俱無過

**若謂諸相如名安立，由名勢力，相自性起。是則彼相假立名前，應無自性；彼既無有，假立名言亦應無有，是故二種俱成無過。**

未二、體應眾多過

**又假名言有眾多故、有差別故，應有眾多差別體性。**

未三、相依他假過

**又依他過，由彼諸相但依於他假建立故。**

午二、結非

**是故一切假立名言如其自性，不應道理。**

午三、舉喻

**猶如所起種種幻類，譬如幻者造作種種幻士夫類，謂男、女、象、馬、熊、羆等類，非彼諸類如其相貌實有體性。**

午四、合法

**如是諸相，非稱名言有實體性，當知亦爾。**

巳三、自性無得失2　午一、顯過

**若謂離彼相及名言二種和合，有自性生。彼於諸相、或於名言、或二中間應現可得，然不可得。**

午二、結非

**是故此計不應道理。**

　　若謂離彼相及名言等者：此中義顯自性無得過失。謂若離彼相、名二種和合，有自性生，為遣前難名，依相立相，如名立二種過失，是則應於諸相、或於名言、或二中間別有自性現前可得，然不可得，故不應理。如下說有依名計義、依義計名、依名計名、依義計義、依二計二五種差別，隨應配釋。此說於相、於名、於二中間，其義應知。

辰二、結成

**由此因緣，隨言自性於一切種皆無所有。**

卯二、由名能顯2　辰一、標非

**若謂名言能顯自性，亦不應理。**

辰二、顯過3　巳一、取不取相過

**若取不取假立名言，俱有過故。若取相已假立名言，便不成顯。若不取相假立名言，無事名言不應道理。**

巳二、眾多差別過

**又如前說，所立名言有眾多故、有差別故，則有眾多差別體性，成大過失。**

巳三、喻不相似過

**又照了喻不相似故，不應道理。不相似者，照了因緣於一切事無有差別，種種亦爾。能取因緣，名言不爾。**

　　照了因緣等者：謂如燈照了物，遍於一切或種種事無有差別，能為照了因緣。名言不爾，非於一切種種自性皆能顯了，是故不為一切種種能取因緣。由是道理，喻不相似。

寅三、釋難3　卯一、性不可說難2　辰一、問2　巳一、難相違

**問：不可言中，不可言言既現可得，是故法性不可言說，不應道理。**

巳二、難幻喻

**又造幻者所造種種幻化形類，雖彼形類非如其性，然有種種能造幻事如其自性，是故譬喻亦不相似。**

辰二、答2　巳一、釋初難

**答：正立宗時，不可言言亦已遮遣。**

　　不可言言亦已遮遣者：謂如前說：於一切種隨言自性不成就故。不可言中，不可言言，當知亦爾。不應於此說現可得，由是說言亦已遮遣。

巳二、釋次難

**為令覺知如是義故，方便施設譬喻等故，非不相似。雖假名言非如彼性，不可言義非不是有。**

　　方便施設譬喻等故等者：謂幻事喻但喻少分，非如其性成所立宗。不可言義不取一切，由是說言非不相似。

卯二、喻不相似難2　辰一、問

**問：若諸相事假立名言則便得有，若不假立則不得有。若如是者，喻可相似，不可言計亦應道理。若不爾者，不可言計則為唐捐。**

　　若如是者喻可相似等者：謂幻事喻，由依所造種種幻化形類，能造幻事則便得有；形類若無，幻事亦無。所喻道理，若亦如是，是則彼喻可說相似。由是因緣，為遣彼相，施設安立不可言義，亦應道理。

辰二、答2　巳一、顯喻相似

**答：如是由先所起八分別故，於現在世三種事生，如本地分已說其相。**

　　如本地分已說其相者：本地分說：又諸愚夫，由於如是所顯真如不了知故，從是因緣，八分別轉，能生三事，能起一切有情世間及器世間。乃至廣說。（陵本三十六卷二十頁2991）其相應知。

**即此所生三種事故，復起分別。由此道理，諸雜染法展轉相續，無有斷絕。由此因緣其喻相似。**

巳二、明計不捐

**分別假立若斷滅時，諸雜染法皆可隨滅，證得聖智。此是量故，不可言計亦不唐捐。**

卯三、相事隨遣難2　辰一、問

**問：若於爾時，分別假立皆悉斷滅，即於爾時相事隨遣。若爾，隨一獲得聖智，一切相、名、分別所攝情無情數，內外事物皆應永滅，譬如幻者所作幻事？**

辰二、答2　巳一、舉二因

**答：相等諸物，或由不共分別為因，或復由共分別為因。**

巳二、釋差別2　午一、不共因起

**若由不共分別所起，無分別者，彼亦隨滅。**

午二、共因所起2　未一、由他任持

**若共分別之所起者，分別雖無，由他分別所任持故，而不永滅。若不爾者，他之分別應無其果。**

未二、自得清淨2　申一、標舉

**彼雖不滅，得清淨者於彼事中正見清淨。**

申二、喻合

**譬如眾多修觀行者，於一事中，由定心智種種勝解異見可得，彼亦如是。**

癸三、取2　子一、配能所取

**問：如是五事，幾是所取？幾是能取？答：三是所取。分別、正智亦是能取，亦是所取。**

　　三是所取者：謂相、名、真如唯是所取故。

子二、辨取所行2　丑一、正辨三種2　寅一、問

**問：如是五事，當知幾種取所行義？**

寅二、答2　卯一、標列

**答：略有三種。一、有言有相取所行義，二、無言有相取所行義，三、無言無相取所行義。**

卯二、判釋2　辰一、第一釋

**此中最初，是言說隨覺者取所行境；第二，是言說隨眠者取所行境；第三，是於言說離隨眠者取所行境。**

辰二、第二釋3　巳一、唯世俗取

**又初二是世俗諦取。**

巳二、唯勝義取

**最後是勝義諦取。**

巳三、通二諦取2　午一、標

**復有遠離言說隨眠後所得取，通取一切二諦所攝取所行境。**

午二、釋2　未一、行安立諦

**謂世出世智以安立諦為所行故，建立彼智通用二諦為所行境。**

未二、出二因緣

**此二種取，由二因緣，應知得成世出世性。謂曾得、未曾得故，依言說、不依言說故。**

丑二、廣無相取5　寅一、明取因緣2　卯一、問

**問：有相之取世間共成，無相之取非所共成。何因何緣名無相取？無因無緣不應道理。**

卯二、答2　辰一、舉因緣

**答：世俗名言熏習取果，是有相取，世所共成，能令雜染；勝義智見熏習取果，是無相取，非所共成，能令清淨；是故此二有因有緣。**

辰二、以喻顯

**如眼若有翳**[^3]**等過患，便有髮毛輪等翳**[^4]**相現前可得；若無彼患，便不可得，但有自性無顛倒取。**

寅二、明取名義2　卯一、名2　辰一、釋無相取

**問：於無相界若取其相，非無相取；若無所取，亦不得成無相之取。若爾，云何名無相取？答：言說隨眠已遠離故，此取雖復取無相界，不取相故，成無相取。**

辰二、釋成取名

**問：若無搆獲，云何成取？答：雖不搆獲諸相差別有所增益，然取無相，故得成取。**

卯二、義4　辰一、釋取相狀

**問：若無搆獲，無所增益，此取相狀云何可知？答：取勝義故、取無相故，五種事相皆不顯現以為其相。**

　　五種事相皆不顯現以為其相者：此中五種事相，謂即五種所知境界。云何五種？謂心、心所有、色、不相應、無為。如下說言：令三摩地五種境界影像現前，即緣此事以為境界；除遣此故，彼得轉滅。由是當知，彼影像相，由取勝義皆得除遣，即由此義說不顯現。

辰二、釋非滅無

**問：若不分明可立為取，何故不許諸取滅無？答：滅無無有修作義故，非修觀者依於滅無有所修作。**

辰三、釋能證知

**問：若爾，云何證知其相？答：自內證智之所證知。**

辰四、釋不記別

**問：若爾，何不如其所證如是記別？答：此內所證非諸名言安足處故。**

寅三、明取因果2　卯一、因2　辰一、釋生因2　巳一、問

**問：若先無有知無相智；由無有故，亦無數習無相智義；無數習故，知無相智既無其因，應不得生。**

巳二、答2　午一、標隨順

**答：有相亦得為無相因，隨順彼故。**

午二、舉例成

**如世間智為緣生出世智，有漏智為緣生無漏智，有心定為緣生無心定，此亦如是。**

　　有相亦得為無相因等者：此中因言，謂引發因。依隨順因依處，施設引發因，由是釋言隨順彼故。

辰二、通經難

**問：苦等諸智，世尊說為得清淨因。若苦等智，於苦等諦分別苦等，應成有相。若不分別，苦等諸智便非是有；彼無有故，云何能得畢竟清淨？答：由無相智增上力故，於諸諦中，極善清淨通世出世分別智生，即名已斷所斷煩惱。其無相智是苦等智因，正能斷滅所斷煩惱，於此因中假立果名，即假說此為苦等智，是故無過。**

　　於此因中假立果名等者：謂依前問：苦等諸智，世尊說為得清淨因。當知彼苦等智，非即通世出世分別正智，然無相智是彼苦等智因，從果為名，即假說此為苦等智。世尊依彼說為得清淨因，故無有過。

卯二、果

**問：先說所取是能取果，即此能取當言何果？答：此二展轉更互為果。**

　　此二展轉更互為果者：由諸根、境，能取、所取互相繫屬，是故說二展轉更互為果。

寅四、明遣有相轉得無相4　卯一、除遣有相

**問：若所知境無常、積集、相續、無量、多不現見，云何修觀行者緣彼為境，及令轉滅？答：於彼聞思增上力故，得三摩地。由彼因緣，令三摩地五種境界影像現前，即緣此事以為境界；除遣此故，彼得轉滅。**

卯二、轉得無相2　辰一、總標問答

**問：除遣五種所知境界，當言何相？答：無上轉依無為涅槃以為其相。**

辰二、隨釋疑難3　巳一、釋名涅槃

**云何為涅槃？謂法界清淨煩惱眾苦永寂靜義，非滅無義。**

巳二、釋非滅無2　午一、問

**問：若唯煩惱眾苦永寂名為涅槃，何因緣故非滅無義？**

午二、答2　未一、舉喻3　申一、水界喻

**答：如外水界，唯離渾濁得澄清性，非離濁時無澄清性。**

申二、真金喻

**又如真金，唯離剛彊得調柔性，非離彼時無調柔性。**

申三、虛空喻

**又如虛空，唯雲霧等翳障寂靜得清淨性，非彼無時其清淨性亦無所有。**

未二、合法

**此中道理，當知亦爾。**

巳三、釋名法界清淨2　午一、徵

**云何名為法界清淨？**

午二、釋3　未一、標

**謂修正智故，永除諸相，證得真如。**

未二、喻

**譬如有人，於眠夢中，自見其身為大暴流之所漂溺。為欲越渡如是暴流，發大精進；即由發起大精進故，欻然便覺；既得覺已，於彼暴流都無所見。**

未三、合

**除相道理，當知亦爾。**

卯三、釋斷遣時2　辰一、問

**問：為即於此言說隨眠正斷滅時諸相除遣，為斷滅已後方除遣？**

辰二、答3　巳一、如稱低昂喻

**答：斷時、遣時平等平等，如稱兩頭低昂道理。**

巳二、畫像壞滅喻

**又如畫像，采色壞時形相隨滅。**

巳三、翳等愈遣喻

**亦如翳**[^5]**等過患愈時，髮毛輪等相亦隨遣，愈時、遣時平等平等。此中道理，當知亦爾。**

卯四、釋捨得位2　辰一、問

**問：修觀行者，云何除遣所緣境相？**

辰二、答2　巳一、明起方便

**答：由正定心，於諸所知境界影像先審觀察；後由勝義作意力故，轉捨有相，轉得無相。**

巳二、標列五位

**此無相轉復有五位。一、少分位，二、遍滿位，三、有動位，四、有加行位，五、成滿位。**

　　此無相轉復有五位等者：修所成慧地決擇中說：少分修、遍行修、動轉修、有加行修、成辦修。（陵本六十七卷三頁5320）此中五位，如彼釋義應知。

寅五、無相成滿3　卯一、標成滿相

**問：如是成滿其相云何？答：不為一切煩惱、一切災橫所陵雜故，究竟無惱清淨所依，說名成滿。即此又是善清淨真實義所行，一切現量所行，一切自在所行。**

卯二、顯證差別2　辰一、問

**問：於此成滿建立幾乘？齊何時證？**

辰二、答2　巳一、總標

**答：隨三種根差別證故，建立三乘。**

巳二、別釋2　午一、二乘

**然彼二乘，用阿耨多羅三藐三菩提乘以為根本。**

　　然彼二乘等者：謂彼二乘補特伽羅，要依諸佛出世說正法教，方能成滿自所轉依，由是說用大乘以為根本。

**又彼二乘隨緣差別、隨所成熟無決定故，證得時量亦不決定。**

午二、大乘3　未一、標

**其最後乘，要經三種無數大劫方可證得，依斷三種麤重別故。**

未二、徵

**何等名為三種麤重？**

未三、釋3　申一、在皮麤重

**一、惡趣不樂品在皮麤重。由斷彼故，不往惡趣，修加行時不為不樂之所間雜。**

申二、在肉麤重

**二、煩惱障品在肉麤重。由斷彼故，一切種極微細煩惱亦不現行，然未永害一切隨眠。**

申三、在心麤重

**三、所知障品在心麤重。由斷彼故，永害一切所有隨眠，遍於一切所知境界無障礙智自在而轉。**

卯三、廣立乘等2　辰一、明建立3　巳一、聲聞乘4　午一、徵

**復次，云何立聲聞乘？**

午二、標

**謂三因緣故。**

午三、列

**一、變化故；二、誓願故；三、法性故。**

午四、釋3　未一、由變化

**變化故者，謂隨彼彼所化勢力，如來化作變化聲聞。**

未二、由誓願

**誓願故者，謂有補特伽羅，於聲聞乘已發誓願，即建立彼以為聲聞。**

未三、由法性2　申一、安住

**法性故者，謂有補特伽羅，本性已來慈悲薄弱，於諸苦事深生怖畏。由此二因，於利他事不深愛樂，非為是事樂處生死。彼由安住此法性故，立為聲聞。**

申二、證覺

**又覺法性故，謂於一切安立諦中，多分修習怖畏行轉，由此因緣證得圓滿。**

巳二、獨覺乘

**如聲聞乘，獨覺亦爾。出無佛世而證正覺，與此差別。**

巳三、菩薩乘

**即上相違三因緣故，應知菩薩。**

辰二、明失壞2　巳一、聲聞4　午一、徵

**復次，云何聲聞失壞正法及毗奈耶？**

午二、釋

**謂有聲聞，計唯無有煩惱燒然名為寂滅，生大怖畏，謂我當斷、我當永壞、我當無有。**

午三、喻

**譬如有人身嬰熱病，於無病中都無識別，謂病愈時舉體隨滅，便生怖畏，我寧不脫如是熱病，是名失壞。**

午四、合

**由此譬喻，失壞聲聞，當知亦爾。**

巳二、菩薩4　午一、徵

**復次，云何菩薩失壞大乘？**

午二、釋

**謂有菩薩，聞一切法甚深無性，即執一切煩惱燒然自性本無，謂己**[^6]**無有生死重病。**

午三、喻

**譬如有人，於己身中所生熱病，謂為無病，於此熱病不能解脫，名為失壞。**

午四、合

**由此譬喻，失壞菩薩，當知亦爾。**

癸四、薩迦耶等2　子一、舉薩迦耶

**問：如是五事，幾是薩迦耶？幾非薩迦耶？答：相通二種，二是薩迦耶，一非薩迦耶，真如俱不可說。**

子二、例有世間

**如薩迦耶，有及世間，當知亦爾。**

　　相通二種等者：五事相中，相相、名相及分別相，薩迦耶欲攝，故是薩迦耶；正智相、真如相，非薩迦耶欲攝，故非薩迦耶；由是總說相通二種。如是名及分別，是薩迦耶。正智一種，非薩迦耶。真如離言，是故俱不可說。

癸五、四種真實

**問：如是五事、四種真實，此中何事攝幾真實？答：世間所成真實、道理所成真實，三事所攝。煩惱障淨智所行真實、所知障淨智所行真實，二事所攝。**

癸六、四種尋思

**問：如是五事、四種尋思，此中何事攝幾尋思？答：如理作意相應分別總攝四種。**

　　如理作意相應分別等者：謂五事中一分別事，如理作意相應攝者，總攝四種尋思。餘皆不攝。

癸七、四如實智

**問：如是五事、四種如實遍智，此中何事攝幾如實遍智？答：一切皆是正智所攝。**

　　一切皆是正智所攝者：謂四種如實遍智皆是正智所攝故。

癸八、密意14　子一、說無有二

**問：世尊依何密意，說一切法皆無有二？答：即依如是所說五事，由俗自性說無自性，由別別相說有自性。**

　　由俗自性說無自性者：謂由世俗名言自性，說一切法皆無自性。簡非都無，故作是說。

子二、說無自性2　丑一、問

**問：世尊依何密意，說一切法皆無自性？**

丑二、答2　寅一、總釋密意3　卯一、標

**答：由依彼彼所化勢力，故說三種無自性性。**

卯二、列

**一、相無自性性，二、生無自性性，三、勝義無自性性。**

卯三、釋3　辰一、相無自性性

**云何相無自性性？謂一切法世俗言說自性。**

辰二、生無自性性

**云何生無自性性？謂一切行眾緣所生，緣力故有，非自然有，是故說名生無自性性。**

辰三、勝義無自性性2　巳一、徵

**云何勝義無自性性？**

巳二、釋3　午一、標說意

**謂真實義相所遠離法，此由勝義說無自性性。**

午二、釋義想

**如觀行苾芻，於大骨聚生假勝解，不能除遣，於此骨聚勝義無自性想**[^7]**恆無間轉。**

午三、結應知

**如是應知勝義無自性性。**

　　於大骨聚生假勝解等者：謂如苾芻觀身不淨，此不淨想名假勝解，由於事相增益作意故。

寅二、別配五事2　卯一、總標簡

**此中五事，非由相無自性性故，說無自性；然由生無自性性故、勝義無自性性故，隨其所應，說無自性。**

卯二、釋隨應2　辰一、配相等

**謂相、名、分別、正智，皆由二種無自性性。**

辰二、簡真如2　巳一、標非

**真如不由無自性性說無自性。**

巳二、引證

**是故世尊依此密意，於伽陀中說如是言：我說一諦，更無第二。**

　　真如不由無自性性等者：由實真如唯自內證，不可言說，是故不由三種無自性性，說無自性。

子三、說無生滅等

**問：世尊依何密意，說一切法無生無滅、本來寂靜、自性涅槃？答：依相無自性性，說如是言。**

子四、說等虛空

**問：世尊依何密意，說一切法等於虛空？答：亦依相無自性性，說如是言。**

子五、說如幻等

**問：世尊依何密意，說一切法皆如幻等？答：依生無自性性、勝義無自性性，說如是言。**

子六、說有無常2　丑一、問

**問：世尊依何密意，說等隨觀色乃至識有無常耶？**

丑二、答3　寅一、標

**答：依相無自性性，說如是言。**

寅二、徵

**何以故？**

寅三、釋

**欲說等隨觀常無有，故說等隨觀有無常。**

子七、說皆有苦

**問：世尊依何密意，說等隨觀色乃至識皆有苦耶？答：依生無自性性及勝義無自性性，說如是言。**

子八、說空無我2　丑一、舉空

**問：世尊依何密意，說等隨觀即彼皆空？答：即依生無自性性、勝義無自性性，諸法由遠離相無自性性，說如是言。**

丑二、例無我

**如依遠離性說彼為空，依異相性說為無我，當知亦爾。**

　　依異相性說為無我者：此說無我，有二差別。若依補特伽羅自性無我，當知說彼諸行相性名異相性。若依諸法自性無我，當知說彼不可說義名異相性。

子九、說無顯現

**問：世尊依何密意，說色乃至識如理觀故，審思慮故，乃至觀彼非有顯現？答：依相無自性性，說如是言。**

子十、說虛偽等

**問：世尊依何密意，說彼虛偽不實顯現？答：依生無自性性及勝義無自性性，說如是言。**

子十一、說寂滅想

**問：世尊依何密意，說如是言：是故今者應知是處，謂於是中眼永寂滅，遠離色想；乃至意永寂滅，遠離法想？答：都不依於無自性性，說如是言。**

　　都不依於無自性性說如是言者：義顯真如所攝，不由無自性性說無自性，故作是說。

子十二、說遣定想

**問：世尊依何密意，說由彼故，於一切處遣一切想，帝釋天等亦不能知彼依何處而起靜慮？答：都不依於無自性性，說如是言。**

子十三、說無諦等

**問：世尊依何密意，說能隨順喜憂捨處眼所識色，乃至意所識法中，無諦、無實、無無顛倒、無不顛倒，復說有聖出世間諦？答：依於一切無自性性，或不依於無自性性，說如是言。**

子十四、說不思議

**問：世尊依何密意，說靜慮者靜慮境界、諸佛諸佛境界皆不可思議？答：依於一切無自性性，或不依於無自性性，說如是言。**

癸九、次第2　子一、問

**問：如是五事，何緣最初建立其相，乃至最後建立正智？**

子二、答2　丑一、釋2　寅一、顯雜染品次第圓滿

**答：若無其事，施設於名不應道理，故此次第施設於名。由此名故，施設自性、施設差別，故此次第施設分別。由分別故，或分別相、或分別名、或俱分別，由此三法顯雜染品次第圓滿。**

寅二、顯清淨品次第圓滿

**從此乃容修清淨品，謂即觀彼所有雜染諸法真如，由正智故能正觀察，能得清淨，由此二種顯清淨品次第圓滿。**

丑二、結

**是故顯示如是次第。**

己二、三自性2　庚一、結前生後

**如是於真實義分中，已說事決擇。若欲了知真實義者，於三自性復應修觀。**

庚二、諸門觀察3　辛一、初頌攝2　壬一、頌列

**嗢柁南曰：**

**　總舉別分別　緣差別依止　亦微細執著　如名等執性**

壬二、長行釋7　癸一、總舉

**云何名為三種自性？一、遍計所執自性，二、依他起自性，三、圓成實自性。**

癸二、別分別3　子一、遍計所執性

**云何遍計所執自性？謂隨言說、依假名言建立自性。**

　　謂隨言說等者：如下說言：由遍計所執自性相故，彼諸有情於依他起自性及圓成實自性中，隨起言說。如如隨起言說，如是如是由言說熏習心故，或由言說隨覺故，或由言說隨眠故，於依他起自性及圓成實自性中，執著遍計所執自性相。如如執著，如是如是於依他起自性及圓成實自性上，執著遍計所執自性。（陵本七十六卷九頁5832）此應準釋。

子二、依他起性

**云何依他起自性？謂從眾緣所生自性。**

子三、圓成實性

**云何圓成實自性？謂諸法真如，聖智所行、聖智境界、聖智所緣，乃至能令證得清淨，能令解脫一切相縛及麤重縛，亦令引發一切功德。**

癸三、緣3　子一、遍計所執性

**問：遍計所執自性緣何應知？答：緣於相、名相屬應知。**

　　緣於相名相屬應知者：如下說有五種遍計所執自性。一、依名遍計義自性，二、依義遍計名自性，三、依名遍計名自性，四、依義遍計義自性，五、依二遍計二自性。應知相、名相屬諸所有相，或復取所行境，如前說有言說隨覺、言說隨眠二種差別，皆此相、名相屬所攝。以此為緣，能令執著遍計所執自性。

子二、依他起性

**問：依他起自性緣何應知？答：緣遍計所執自性執應知。**

　　緣遍計所執自性執應知者：顯揚論說：於依他起自性，執著初自性故，起於熏習，則成雜染。（顯揚論十六卷十三頁31,559c）此應準知。

子三、圓成實性2　丑一、問

**問：圓成實自性緣何應知？**

丑二、答2　寅一、標說義

**答：緣遍計所執自性於依他起自性中畢竟不實應知。**

寅二、會餘經

**世尊於餘經中，說緣不執著遍計所執自性，應知此性者，依得清淨說，不依相說。今此義中，當知依相說。**

　　依得清淨說者：謂已見諦，離諸相縛，名得清淨故。

癸四、差別2　子一、初五種2　丑一、問

**問：遍計所執自性有幾種？**

丑二、答3　寅一、標

**答：略有五種。**

寅二、列

**一、遍計義自性，二、遍計名自性，三、遍計雜染自性，四、遍計清淨自性，五、遍計非雜染清淨自性。**

寅三、釋5　卯一、遍計義自性4　辰一、徵

**云何遍計義自性？**

辰二、標

**謂有四種。**

辰三、列

**一、遍計自相，二、遍計差別相，三、遍計所取相，四、遍計能取相。**

辰四、釋4　巳一、遍計自相

**遍計自相者，謂遍計此事是色自性，乃至此事是識自性，此事是眼自性，乃至此事是法自性。**

巳二、遍計差別相2　午一、舉色蘊

**遍計差別相者，謂遍計此色是可意，此色是不可意，此色是非可意非不可意，此色是有見，此色是無見，此色是有對，此色是無對，此色是有漏，此色是無漏，此色是有為，此色是無為。如是等類差別道理，遍計此色所有差別。**

午二、例餘蘊等

**如色，如是餘蘊、一切處等，當知亦爾。**

巳三、遍計所取相

**遍計所取相者，謂遍計此色是眼所取，此是耳、鼻、舌、身、意所取。又復遍計此受、想、行、識是欲界意所取，此是色界意所取，此是無色界意所取，此是不繫意所取。**

巳四、遍計能取相

**遍計能取相者，謂遍計此色是色能取，此色是聲、香、味、觸、法**[^8]**能取。**

　　遍計此色是色能取等者：謂色蘊中，若法能取有見有對諸色，名色能取，謂即眼根。若法能取有見無對、無見無對諸色，名聲、香、味、觸、法能取，謂即耳根乃至意根。

**又復遍計此受、想、行、識是色能取，此是聲、香、味、觸、法能取。**

　　遍計此受想行識是色能取等者：謂若受、想、行、識依眼所生，能取有見有對色故，是色能取。依耳乃至依意所生，能取聲、香、味、觸、法故，是聲、香、味、觸、法能取。

卯二、遍計名自性4　辰一、徵

**云何遍計名自性？**

辰二、標

**謂有二種。**

辰三、列

**一、無差別，二、有差別。**

辰四、釋2　巳一、無差別

**無差別者，謂遍計一切**[^9]**法所有名。**

　　遍計[^10]一切法所有名者：謂蘊、界、處。如是等類，通一切法無差別名應知。

巳二、有差別

**有差別者，謂遍計此名為色、此名為受、此名為想、此名為行、此名為識。如是等類，無量無數差別法中，各各別名。**

卯三、遍計雜染自性2　辰一、徵

**云何遍計雜染自性？**

辰二、釋2　巳一、色

**謂遍計此色有貪、有瞋、有癡，不能遠離貪瞋癡繫，又與信等一切善法而不相應。**

巳二、受等

**又復遍計此受、此想、此行、此識，有貪、有瞋、有癡，不能遠離貪瞋癡繫，又與信等一切善法而不相應。**

卯四、遍計清淨自性

**云何遍計清淨自性？謂與上相違，當知其相。**

卯五、遍計非雜染清淨自性2　辰一、徵

**云何遍計非雜染清淨自性？**

辰二、釋2　巳一、計所能取

**謂遍計此色是所取，此是能取；此受、想、行、識是所取，此是能取。**

巳二、計無記法

**又於一切無記法中，遍計所有無記諸法。**

子二、後五種3　丑一、標

**復次，遍計所執自性，當知復有五種。**

丑二、列

**一、依名遍計義自性，二、依義遍計名自性，三、依名遍計名自性，四、依義遍計義自性，五、依二遍計二自性。**

丑三、釋5　寅一、依名遍計義自性

**云何依名遍計義自性？謂遍計此色事名，有色實性；此受、想、行、識事名，有受、想、行、識實性。**

寅二、依義遍計名自性

**云何依義遍計名自性？謂遍計此事名色，或不名色；此事名受、想、行、識，或不名受、想、行、識。**

寅三、依名遍計名自性

**云何依名遍計名自性？謂不了色事，分別色名而起遍計；不了受、想、行、識事，分別受、想、行、識名而起遍計。**

寅四、依義遍計義自性

**云何依義遍計義自性？謂不了色名，由不了名分別色事而起遍計；不了受、想、行、識名，由不了名分別受、想、行、識事而起遍計。**

寅五、依二遍計二自性

**云何依二遍計二自性？謂遍計此事是色自性，名之為色；此事是受、想、行、識自性，名受、想、行、識。**

癸五、依止3　子一、標

**復次，遍計所執自性執，當知略有二種。**

子二、列

**一、加行執，二、名施設執。**

子三、釋2　丑一、加行執

**加行執，當知復有五種。一、貪愛加行故；二、瞋恚加行故；三、合會加行故；四、別離加行故；五、捨隨與加行故。**

　　加行執當知復有五種等者：此加行執，當知是思行相，令心造作，而得此名。五識身相應地意地決擇中說：由五種類令心造作。一、為境隨與，二、為彼合會，三、為彼別離，四、能發雜染業，五、令心自在轉。（陵本五十三卷十六頁4261）此五種中，初二加行，當知即彼第四能發雜染業攝；餘三加行，當知即彼前三所攝；闕無第五，以非加行執故。

丑二、名施設執3　寅一、標

**名施設執，當知復有二種。**

寅二、列

**一、非文字所作，二、文字所作。**

寅三、釋2　卯一、非文字所作

**非文字所作者，謂執此為何物？云何此物？此物是何？此物云何？**

卯二、文字所作

**文字所作者，謂執此為此物，此物如是或色，乃至或識、或有為、或無為、或常、或無常、或善、或不善、或無記，如是等。**

癸六、微細執著

**復次，微細執著，當知五種。一、於無常常執，二、於苦樂執，三、於不淨淨執，四、於無我我執，五、於諸相中遍計所執自性執。**

癸七、如名等執性2　子一、說五因緣4　丑一、標

**復次，由五因緣，當知愚夫如名、如言，於所詮事執有自性。**

丑二、徵

**所以者何？**

丑三、釋5　寅一、第一因緣

**謂因問言：此事用何以為自性？答言：此事是色自性，非是色名。或答言：此事是受、想、行、識自性，非受、想、行、識名。**

寅二、第二因緣

**復次，獨處空閑，精勤觀察諸法自相、共相，尋思此事是色相，非色名；或尋思此事是受、想、行、識相，非受、想、行、識名。**

寅三、第三因緣

**復次，於此色事尋求色相，不能得時便生不樂，非求色名不能得時。或於此受、想、行、識事，尋求受、想、行、識相，不能得時便生不樂，非求受、想、行、識名不能得時。**

寅四、第四因緣3　卯一、標

**復次，語於名轉，名於義轉。**

　　語於名轉等者：尋伺語行，是名為語。尋伺行相，緣名境生，是謂語於名轉。於相增語，是謂為名。諸所有名，各別行解，隨義而轉，是謂名於義轉。如下釋相應知。

卯二、釋

**此中若名能顯自相義，非此能顯差別相義，非此能顯所取相義，非此能顯能取相義。或名乃至能顯能取相義，非此能顯乃至自相義。**

卯三、成

**若即彼名於自相義轉，亦於乃至能取相義轉者，此餘諸名各別行解隨義而轉應不可得。此不應理。**

寅五、第五因緣2　卯一、徵

**如是復於各別義轉所有名中，若名於自相義轉，乃至若名於能取相義轉，此名為於有義轉耶？為於無義轉耶？**

卯二、辨2　辰一、非有義轉

**於有義轉且不應理。此不應理，如前觀五事中已辯。**

　　如前觀五事中已辯者：謂如前說，名言依相而立有二過失，不應道理。顯揚亦云：若義自體如名有者，未得名前，此覺於義應先已有。又名多故，一義應有多種自體。又名不定故，義之自體亦應不定。何以故？即此一名於所餘義亦施設故。（顯揚論十六卷五頁31,557c）由是當知，計義自體如名而有，不應道理。

**若於無義轉者，是則此名於無相義轉，其理便至。**

辰二、成執著性

**若於無相義轉，此非有義但能顯示自所增益，若取增益即是執著。**

丑四、結

**是故如名、如言，於所詮事執著自性，道理成就。**

　　此非有義等者：如名計義，此實非有，但由名言勢力為緣，增益相生，顯現似有，名能顯示自所增益。

子二、說由名縛2　丑一、標妄執

**復次，一切愚夫於諸相中名言所縛故，當知如名、如言，於所詮事妄執自性。**

丑二、問答辨2　寅一、問

**問：何緣故知於諸相中名言所縛？**

寅二、答2　卯一、由理教證2　辰一、標

**答：由理教故。**

辰二、釋2　巳一、由理3　午一、徵

**云何由理？**

午二、釋3　未一、第一道理

**謂若離名言，於諸事中喜樂不可得故；若名言俱，於諸事中喜樂可得故；是一道理。**

未二、第二道理2　申一、標

**又復展轉相依而生。何以故？事為依止，名言得生；名言為依，事可得生故。**

申二、釋2　酉一、名依事生

**謂諸世間要依有事，方得生起名言分別，非於無事起此分別。如是當知，事為依止，名言得生。**

酉二、事依名生

**如靜慮者內靜慮時，如如意名言作意思惟，如是如是有所知事同分影像生起，方便運轉現在前故。如是當知，名言為依，事可得生。**

未三、第三道理

**又於名言修對治時，若安置心於無相界，一切諸相皆不現前。若不安心於無相界，不隨所欲，便為諸相漂轉其心。**

午三、結

**由此道理，當知於相，名言是縛。**

巳二、由教

**云何由教？如世尊說：愚昧思凡夫，於相為言縛；牟尼脫言縛，於相得自在。**

　　愚昧思凡夫者：住異生位見未清淨，諸所有思名愚昧思，未能如實覺知所知諸法故。

**清淨見行者，安住於真智，於自性無得，不見彼所依。**

　　於自性無得等者：謂於諸法如言自性都無所得，亦不見彼所依雜染相故。

**由真智清淨，說彼為真明，二執不相應，故號為無二。**

　　二執不相應者：此中二執，謂增減執應知。

卯二、舉事例成

**又如異生，於諸蘊中善知無我，雖觀蘊中所建立我但是假有，非不於彼我執隨轉，由彼隨眠未永斷故。此中道理，當知亦爾。**

**瑜伽師地論科句披尋記卷第七十三**

[^1]: 「思惟其相」，大正作「非思惟其相」。

[^2]: 「不」，大正作「非」。

[^3]: 「翳」，大正作「瞖」。

[^4]: 「翳」，大正作「瞖」。

[^5]: 「翳」，大正作「瞖」。

[^6]: 「己」，大正、陵本作「已」。韓清淨加註：改之。

[^7]: 「想」，大正作「相」。

[^8]: 大正無「法」字。

[^9]: 「一切」，大正作「一切一切」。

[^10]: 鉛版等披尋記原無「計」字，韓清淨手稿無誤。
