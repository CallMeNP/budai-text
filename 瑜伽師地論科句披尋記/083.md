# 瑜伽師地論科句披尋記卷第八十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝異門分之上**

甲四、攝異門分3　乙一、結前生後

**如是已說攝釋。云何攝異門？**

乙二、總別顯示2　丙一、總

**總嗢柁南曰：**

**　白品與黑品　異門等宣說　為開悟義覺　略總頌應知**

丙二、別2　丁一、白品4　戊一、初頌攝2　己一、嗢柁南標

**別嗢柁南曰：**

**　師第一二慧　四種善說等　亦有因緣等　施戒道廣說**

己二、長行釋8　庚一、師差別2　辛一、所歸依攝2　壬一、補特伽羅差別6　癸一、大師紹師襲師

**此中大師，所謂如來。紹師即是第一弟子，如彼尊者舍利子等。**

　　即是第一弟子者：成辦自義，說名第一。如下說言：即此大師亦稱第一，自義行故。

**言襲師者，謂軌範師、若親教師、若同法者、能開悟者、令憶念者。**

癸二、能說傳說及隨說者

**大師即是立聖教者，紹師即是傳聖教者，襲師即是隨聖教者。開許制止一切應作、不應作故，時時教授教誡轉故。當知即是能說、傳說及隨說者。**

　　開許制止一切應作不應作者：此中初句，配釋立聖教者；後句，配釋傳聖教者、隨聖教者。

癸三、能獎勝獎及至獎者

**驅擯造作不應作故，名能獎者。慶慰造作應作事故，名勝獎者。於前二事能開示故，名至獎者。**

癸四、能導勝導及至導者2　子一、標得名

**隨所生起一切疑惑皆能遣故，名能導者。惡作憂悔皆能遣故，名勝導者。一切煩惱及隨煩惱皆能遣故，名至導者。**

　　惡作憂悔者：心所有法，說名惡作。彼所有相，說名憂悔。

子二、隨難釋

**於諸疑惑能斷除者，謂未顯義能顯發故，已顯發義令明淨故，甚深義句以慧通達廣開示故。**

癸五、伴及善友知識

**誓許為作軌範尊重所依止故，名第二伴。隨轉伴故，名為善友。宿昔同處居家樂故，名為知識。**

　　名第二伴者：修遠離者獨處空閑，與彼為助伴故。

癸六、憐愍及有恩者

**父母宗親互相繫屬，名憐愍者。若非眷屬而施恩惠，名有恩者。**

壬二、功德差別3　癸一、名義利等

**言義利者，名所求事能引義利。樂為此故，名樂義利。**

癸二、名利益等

**言利益者，名為善行。樂為此故，名樂利益。**

癸三、名安樂等2　子一、標得名

**言安樂者，名安隱住益身心義。樂為此故，名樂安樂。**

子二、釋安隱

**依現法樂，名樂安隱。依後法樂，說名為樂相應安隱。**

　　名所求事等者：謂若涅槃可愛樂故、無有罪故，名所求事。以此為先，能引義利。

辛二、能歸依攝3　壬一、信漸次4　癸一、信順

**於一切事現正隨從，故名信順。**

癸二、信

**若即於彼補特伽羅處所而起，故名為信。**

癸三、淨信

**聞**[^1]**彼功德及與威力、殊勝慧已，即於彼法處所而起，隨順理門，故名淨信。即由如是增上力故，身毛為豎、悲泣墮淚，如是等事是淨信相。**

癸四、信述

**聞彼功德、威力等已，於行住等諸威儀中，恆常信彼實有功德，故名信述。**

　　於一切事現正隨從者：謂於善友，如實顯發作奉教心，隨時往詣恭敬承事故。

壬二、精進漸次13　癸一、欲

**所言欲者，若於是處樂作、樂得。**

癸二、精進

**言精進者，發起加行，其心勇悍。**

癸三、策勵

**言策勵者，既勇悍已，於彼加行正勤修習。**

癸四、剛決

**言剛決者，發精進已，終無懈廢，不壞不退。**

癸五、超越

**言超越者，殷重精進。**

癸六、威勢

**言威勢者，謂過夜分，或前一更，被服鎧甲，當發精進。**

癸七、奮發

**言奮發者，如所被服發勤精進，或更昇進，威猛勇悍發勤精進。**

癸八、勇銳

**深見彼果所有勝利，故名勇銳。**

癸九、勇悍

**於勤修時，堪能忍受寒等淋瀝，故名勇悍。**

癸十、難制伏

**由善了知前後差別，於其勝上差別證中，深生信順所有精進，名難制伏。**

癸十一、無喜足

**於少下劣差別所證進修善中，無怯劣故，名無喜足。**

癸十二、勵心

**言勵心者，謂於精進所有障處，一切煩惱及隨煩惱諸魔事中，頻頻覺察，令心靜息。**

癸十三、常恆

**言常恆者，謂即於此正加行中，能常修作，能不捨軛。**

壬三、正行漸次12　癸一、正信

**言正信者，謂於大師說正法時，於此正法既聽聞已，獲得淨信。**

癸二、不放逸

**不放逸者，謂得信已，於樂出離障礙法中，防護其心，恆常發起善法修習。**

癸三、瑜伽

**言瑜伽者，受持、讀誦、問論、決擇、正修加行。**

癸四、思惟

**言思惟者，隨所受持究竟法義，審諦觀察。**

癸五、憶念

**言憶念者，於所觀察一切法義，能不忘失；於久所作、久所說中，能正隨念。**

癸六、尋思

**言尋思者，即依如是無倒法義，起出離等所有尋思。**

　　起出離等所有尋思者：此中等言，等取證得。出離，謂於一切染法。證得，謂於一切淨法。

癸七、智

**所言智者，謂出世間加行妙慧。**

癸八、解

**所言解者，謂出世間正體妙慧。**

癸九、慧

**所言慧者，謂已證得出世間慧，後時所得世間妙慧。**

癸十、觀察

**言觀察者，謂由無倒觀察作意，審諦觀察已斷、未斷、有餘、無餘。**

癸十一、梵行

**言梵行者，謂八聖支道，及與遠離非正梵行習婬欲法。**

癸十二、安住餘梵行3　子一、標

**又言安住餘梵行者，謂三十七菩提分法，彼由三處之所攝受。**

子二、列

**謂由奢摩他故，由毗鉢舍那故，由修身念故。**

　　由修身念故者：住循身觀，名修身念。於三十七菩提分法中，此為最初，為菩提分修之所依處，是故舉說。

**如其所應，彼自性故、彼品類故。**

子三、釋

**此中住**[^2]**念，俱通二品。**

　　如其所應等者：謂三十七菩提分法，如其所應，或為奢摩他自性，或為毗鉢舍那自性，或為彼二品類，名彼自性及彼品類。修身念住，俱通二品。信字疑是誤文。

庚二、第一差別2　辛一、約訓釋言詞辨3　壬一、第一義5　癸一、第一

**復次，即此大師亦稱第一，自義行故。**

癸二、尊

**亦稱為尊，他義行故。**

癸三、勝

**亦稱為勝，俱義行故。**

癸四、上

**亦稱為上，映蔽一切諸外道故。**

癸五、無上

**亦稱無上，映蔽一切聲聞、獨覺下中乘故。**

壬二、第二義

**復有差別。言第一者，共諸世間善圓滿故。所言尊者，共諸聲聞善圓滿故。所言勝者，共諸獨覺善圓滿故。所言上者，於煩惱障得清淨故。言無上者，於所知障得清淨故。**

壬三、第三義

**復有差別。言第一者，於欲行善得圓滿故。所言尊者，於色行善得圓滿故。所言勝者，無色行善得圓滿故。所言上者，超過一切三界世間善圓滿故。言無上者，出世間善得圓滿故。**

辛二、約品類差別辨2　壬一、別出品類3　癸一、由蠢動

**無足有情者，如蛇等。二足有情者，謂人等。四足有情者，如牛等。多足有情者，如百足等。**

癸二、由依止

**有色有情者，謂從欲界乃至第四靜慮。無色有情者，謂從空無邊處乃至非想非非想處。**

癸三、由心

**有想有情者，謂從欲界乃至無所有處，除無想天。無想有情者，謂無想天。非有想非無想有情者，謂非想非非想處所有生天。**

壬二、結顯第一

**如是略說品類差別，顯示如來三種第一，謂由蠢動故、由依止故、由心故。**

　　由蠢動故等者：前說無足有情乃至多足有情，名由蠢動。有色、無色有情，名由依止。有想、無想、非有想非無想有情，說名由心。

庚三、二慧22　辛一、能得廣大及清淨慧

**復次，能得慧者，謂總攝一切能引義利所有善慧生長增益。廣大慧者，謂軟中上品增進差別。清淨慧者，謂宿世串習，經歷多時其慧成熟。**

辛二、成辦圓滿及無退慧

**成辦慧者，謂於諸煩惱遍知永斷。圓滿慧者，謂即此善慧已到究竟。無退慧者，謂即此善慧成無退法，究竟出離。**

辛三、捷速利慧

**言捷慧者，速疾了知故。言速慧者，慧無滯礙故。言利慧者，盡其所有、如其所有皆善了知故。**

辛四、出慧決擇及甚深慧3　壬一、出慧

**言出慧者，於出離法世間離欲能善了知故。**

壬二、決擇慧

**決擇慧者，於出世間諸離欲法能了知故。**

壬三、甚深慧2　癸一、標義

**甚深慧者，於甚深空相應、緣起隨順諸法能了知故，又於一切甚深義句皆能如實善通達故。**

癸二、料簡

**此中如來慧能制立，聲聞等慧於所制立能隨覺了。**

　　於甚深空相應等者：甚深有二，一、空性甚深，二、緣起甚深。如其次第，名空相應、緣起隨順諸法。

辛五、大慧廣慧

**又大慧者，謂即此慧長時串習故。其廣慧者，謂即此慧無量無邊所行境故。**

辛六、無等慧及慧寶

**無等慧者，其餘諸慧無與等故。言慧寶者，於諸根中，慧最勝故。如末尼珠，顯發輪王毗琉璃寶，令光淨故。與彼相應，故名慧寶皆得成就。**

辛七、慧眼慧明

**又慧眼者，謂俱生慧。言慧明者，謂他所引，則他所引善加行慧。**

辛八、慧光慧曜

**言慧光者，謂即加行聞思成慧。言慧曜者，謂即由此修所成慧。**

辛九、慧燈慧炬

**言慧燈者，謂於如來所說經典，甚深建立等開示故。言慧炬者，謂於法教，隨量隨時能隨轉故。**

　　隨量隨時能隨轉者：謂於如來法教，或緣各別、或緣一切、或緣無量，於一切時能隨轉故。

辛十、慧照慧無闇

**言慧照者，謂於彼彼所有諸法，以其妙慧能善了知；雖善了知，猶隨他轉，而未身證。**

　　猶隨他轉而未身證者：從他聽聞，名隨他轉。自未通達，名未身證。

**慧無闇者，謂身作證。**

辛十一、慧根慧力

**其慧根者，謂於他所證，能遍了知增上力故，諸所有慧。言慧力者，謂於自先後差別所證，能遍了知增上力故，由法道理無退屈慧。**

　　由法道理等者：謂於諸法道理，由證淨已，深生歡喜，故無退屈。

辛十二、慧財慧寶

**言慧財者，謂能招引一切自在最勝富貴，隨獲自心自在轉故。**

　　隨獲自心自在轉故者：謂如依定自在，隨其所欲，能得眾具自在轉故。

**又此慧寶，於一切財最為殊勝，能為一切世間珍財根本因故。**

辛十三、慧劍慧刀

**如說慧劍及慧刀者，謂能永斷一切結故。**

辛十四、慧杖慧轡及慧無墮

**言慧杖者，謂能遠防一切煩惱、天惡魔故。言慧轡者，縱意根馬於善行地而馳驟故。慧無墮者，令諸身分不散壞故。**

辛十五、慧垣牆慧階陛及慧堂殿2　壬一、第一義

**慧垣牆者，遍於一切一門轉故。**

　　遍於一切一門轉故者：謂諸聲聞，唯以涅槃而為上首；或諸菩薩，一切皆為迴向速證大菩提故。

**慧階陛者，加行道故。慧堂殿者，到究竟故。**

壬二、第二義

**為欲顯示垣牆等三，復說三種。所謂界智、種種界智、非一界智。**

辛十六、正見及有學無學慧3　壬一、正見

**又正見者，能善通達真實法故。**

壬二、有學慧2　癸一、通異生

**有學慧者，如理作意，復能引發心善解脫、慧善解脫。**

癸二、唯三聖

**又於後時諸有學慧，謂預流果及一來果、不還果攝。**

壬三、無學慧

**諸無學慧，謂阿羅漢菩提所攝，若諸獨覺菩提所攝，若諸如來最勝無上菩提所攝。**

　　又於後時諸有學慧者：前說諸有學慧，謂異生位。此有學慧，謂諸聖者。依位次第，故言後時。

辛十七、界非一界種種界智

**云何界智？謂能了知種種界故。若能了知十八界者，名非一界智。了知彼界種種品類，名種種界智，通達了知彼界、趣、地、補特伽羅品類差別故。**

辛十八、微細審悉

**又微細者，能入真實甚深義故。言審悉者，具能證入一切義故。**

辛十九、聰明叡哲2　壬一、第一義

**言聰明者，謂與引發慧相應故。言叡哲者，謂與俱生慧相應故。**

壬二、第二義

**或復翻此。**

辛二十、眼智

**眼者，能取現見事故。智者，能取不現見**[^3]**事故。**

辛二十一、明覺

**明者，悟入盡所有事。覺者，悟入如所有事。**

辛二十二、義行法行善行調柔行

**言義行者，謂思所成善法攝故。言法行者，謂聞所成善法攝故。言善行者，施、戒所成善法攝故。調柔行者，謂修所成善法攝故。**

庚四、四種善說2　辛一、別列句4　壬一、文義圓滿攝2　癸一、善說

**復次，言善說者，謂諸文句善圓滿故。**

癸二、善覺

**言善覺者，謂能善現等覺義故。**

　　謂能善現等覺義故者：謂於等正覺法，能善覺了其義故。

壬二、果圓滿攝2　癸一、出離

**言出離者，謂世間道，斷除眾苦得出離故。**

癸二、趣等覺

**趣等覺者，謂出世道，為超眾苦而能真實現等覺故。**

壬三、行圓滿攝3　癸一、無差別

**無差別者，師與弟子所說文義相滋潤故，不相違故。**

癸二、有窣堵波

**有窣堵波者，一切外道、天魔及餘世間不能傾動故。**

癸三、有依

**言有依者，具足四依，無失壞故。**

　　具足四依無失壞故者：世尊說依略有四種。一、法是依，非數取趣；二、義是依，非文；三、了義經是依，非不了義經；四、智是依，非識。由是能超恚等諸過失故，名無失壞。義如三摩呬多地。（陵本十一卷十四頁906）

壬四、師圓滿攝

**大師如來應正等覺者，謂所說教善清淨故。**

辛二、顯四種

**此中諸句，略顯四種善說法律最極圓滿。謂初二句顯文義圓滿，次二句顯果圓滿，次三句顯行圓滿，後一句顯師圓滿。**

庚五、有因緣等5　辛一、有因緣

**復次，佛世尊法，有因緣者，謂有緣起，制立一切所學處故。**

辛二、有出離

**有出離者，謂有犯已，制立如法還出離故。**

辛三、有依

**言有依者，謂由四依，制立超越一切惡戒諸毀犯故。**

　　謂由四依者：此中四依，所謂衣服、飲食、臥具、病緣醫藥供身什物。由依此故，於善說法毗奈耶中出家受具，成苾芻分。如菩薩地說應知。（陵本四十二卷九頁3440）

辛四、有超越

**有超越者，制立遠離受用欲樂、自苦行邊，隨順士用令成就故。**

辛五、有神變

**有神變者，謂由三種所現神變，為令獲得速疾神通，無間制立正教授故。**

庚六、廣說施2　辛一、別列句6　壬一、解脫捨

**復次，解脫捨者，迴向涅槃故，於施果中無繫著故。**

壬二、常舒手

**常舒手者，殷重廣施故。**

壬三、樂棄捨

**樂棄捨者，施前、正施及與施後意悅清淨，無追悔故。**

壬四、祠祀施

**祠祀施者，一向如法，不以凶暴積集財物，時時數數周遍捨施所施物故。**

壬五、捨圓滿

**捨圓滿者，謂於福田而奉獻故。**

壬六、樂分布

**於惠施中樂分布者，謂於父母、妻子等所，時時平等而分布故。**

辛二、總顯義

**如是一切總有六施。一、無所依施，二、廣大施，三、歡喜施，四、數數施，五、田器施，六、攝受眷屬施。此中依止品類、時、處布施而說。**

　　依止品類時處布施而說者：前六施中，初之三種，依品類說；第四一種，依時而說；後之二種，依處而說，有情處故。

庚七、廣說戒2　辛一、嗢柁南標

**復次，廣說戒者，中嗢柁南曰：**

**　尸羅法殺生　具戒等廣說**

辛二、長行釋4　壬一、尸羅差別7　癸一、尸羅律儀

**言尸羅者，謂能寂靜毀犯淨戒罪熱惱故，又與清涼義相應故。言律儀者，謂是遠離自體相故。**

　　謂是遠離自體相故者：謂於一切惡不善業受遠離故。

癸二、具足清淨

**言具足者，謂正攝受無悔等故。言清淨者，攝受現行三摩地故。**

　　言具足者等者：聲聞地說：先於尸羅善清淨故，便無憂悔；無憂悔故，歡喜安樂；由有樂故，心得正定；心得定故，能如實知、能如實見。（陵本二十八卷二頁2327）此中具足清淨二義，如應漸次配釋應知。

癸三、善及無罪

**又言善者，謂能攝受可愛果故。言無罪者，謂能攝受自他利故。**

癸四、無害隨順

**言無害者，謂能違拒執持刀杖鬥諍等事。言隨順者，隨順證得諸沙門果，及餘所有勝功德故。**

癸五、隱覆顯發

**言隱覆者，謂常隱覆自善法故。言顯發者，謂常發露自惡法故。**

癸六、端嚴福田

**言端嚴者，謂具攝受諸少欲等所有沙門莊嚴具故。言福田者，攝受正見、軌範、淨命圓滿德故。**

癸七、無熱無惱無悔

**言無熱者，謂正遠離自苦邊故。言無惱者，遠離受用欲樂邊故。言無悔者，謂正遠離染汙、不樂、憂慼事故。**

壬二、法差別3　癸一、法毗奈耶

**復次，善說法者，道理所攝故，任持勝德故。毗奈耶者，隨順一切煩惱滅故。**

癸二、聖善

**所言聖者，遠離一切雜染汙法，令不生故。又言善者，能與無罪可愛果故。**

癸三、應習及善哉

**言應習者，應習近故。言善哉者，是諸聖賢稱讚事故。**

壬三、殺生差別

**復次，言殺生者，謂如有一，乃至廣說黑品、白品。當知廣如有尋有伺地中已說。**

　　乃至廣說黑品白品等者：謂若殺生諸所有相，是名黑品。若離殺生諸所有相，是名白品。有尋有伺地說：云何殺生？謂於他眾生起殺欲樂，起染汙心，若即於彼起殺方便，及於彼殺究竟中所有身業。（陵本八卷十六頁624）又說：云何離殺生？謂於殺生起過患欲解，起勝善心，若於彼起靜息方便，及於彼靜息究竟中所有身業。（陵本八卷十七頁628）其義應知。

壬四、具戒等差別2　癸一、別列事4　子一、戒律儀攝

**復次，言具戒等皆廣說者，謂安住具戒，亦能守護別解律儀，乃至廣說。**

　　安住具戒等者：謂若軌則圓滿、所行圓滿、於微小罪見大怖畏、受學學處，是名此中廣說。聲聞地中別釋其相應知。（陵本二十二卷三頁1895）

子二、根律儀攝

**密護根門，若守護念，若常委念，乃至廣說。**

　　密護根門等者：謂若念防護意，行平等位，是名此中廣說。聲聞地中別釋其相應知。（陵本二十三卷一頁1943）

子三、於食知量攝

**於食知量，於諸飲食思擇而食，不為充悅，不為憍逸，乃至廣說。**

　　於食知量等者：謂若不為飾好、不為端嚴，唯為令身安住及暫支持，食於所食，是名此中廣說。聲聞地中別釋其相應知。（陵本二十三卷七頁1963）

子四、正知而住攝

**進止往來正知而住，乃至廣說。**

　　進止往來等者：進止往來，謂於應往還處來往經行，是名於行正知而住。又若於住、於坐、於臥、於其悎寤、於語、於默、於解勞睡正知而住，是名此中廣說。聲聞地中別釋其相應知。（陵本二十四卷九頁2031）

癸二、指廣說

**如是一切，廣說應知如聲聞地。**

庚八、廣說道2　辛一、嗢柁南標

**復次，廣說道者，中嗢柁南曰：**

**　念住正斷　神足根力　覺支道支　無量為後**

辛二、長行隨釋5　壬一、念住攝4　癸一、猛利欲及精進策勤

**為欲勤修四念住故，發起上品猛利欲者，謂為斷除不正作意諸過失故。言精進者，謂為斷除慢緩策勤諸過失故。言策勤者，謂為斷除惛沈、掉舉二隨煩惱諸過失故。**

癸二、勇悍勇銳不可制伏

**言勇悍者，不自輕懱故。言勇銳者，能抗外敵故。不可制伏者，於少下劣不生喜足故。**

癸三、正念正知及不放逸

**言正念者，不忘教授故。言正知者，能不毀犯所毀犯故。不放逸者，不捨善軛故。**

癸四、住熱光等2　子一、別列句4　丑一、住熱光

**住熱光者，能修懈怠對治法故。**

丑二、正解

**言正解者，能修毀犯對治法故。**

丑三、念成辦

**念成辦者，能修忘念對治法故。**

丑四、調伏世間

**調伏世間者，能修貪、憂一切世法正對治故。**

子二、總顯義

**此中顯示，勤修念住諸苾芻等，應當修習四種對治。**

壬二、正斷神足攝

**復次，於諸正斷、諸神足中所有異**[^4]**名，廣說應知如聲聞地。**

　　於諸正斷諸神足中所有異名等者：四種正斷，亦名正勝。四種神足，依四三摩地，修八斷行而得成就，由是建立彼彼差別，是謂異名。聲聞地中廣說應知。（陵本二十九卷四頁2417）

壬三、根力攝

**復次，於如來所安立正信等，廣說應知如攝決擇分**[^5]**。安住有勢力有精進有勇悍等，廣說應知如菩薩地。**

　　有勇悍等者：此中等言，等取堅猛，及於善法不捨其軛。菩薩地中配釋六種精進，如彼釋義應知。（陵本四十二卷十八頁3469）

壬四、覺支攝2　癸一、指廣說

**復次，簡擇諸法、最極簡擇、周遍尋思、周遍觀察，廣說應知如聲聞地。**

　　廣說應知如聲聞地者：聲聞地說四種毗鉢舍那，如彼釋相應知。（陵本三十卷十一頁2518）

癸二、別釋義2　子一、標擇法

**已得無漏真作意故，緣聖諦境，一切無漏作意相應，名為擇法。**

子二、釋彼相2　丑一、第一義3　寅一、簡擇

**言簡擇者，總取一切苦法種類為苦聖諦故。**

寅二、最極簡擇

**最極簡擇者，各別分別取諸苦故，謂生苦、老苦等。**

寅三、極簡擇法

**極簡擇法者，依此處所簡擇契經等法故。所以者何？依止此故，先修所作。**

丑二、第二義3　寅一、辨三種

**又簡擇者，謂審定解了。最極簡擇者，謂審定等解了。極簡擇法者，謂審定近解了。**

寅二、隨料簡

**前是尋求道，今是決定道。**

寅三、釋差別3　卯一、解了

**復有差別。言解了者，於所知事作意發悟。**

卯二、等解了

**等解了者，既發悟已，方便尋求。**

卯三、近解了

**近解了者，求已決定。**

壬五、道支攝4　癸一、正見差別4　子一、黠了通達2　丑一、第一義

**復次，黠了者，了知分別體故。**

　　了知分別體者：心所起相，名分別體，分別作意之所起故。

**通達者，通達所知事故。**

丑二、第二義

**復有差別。黠了者，了知自相故。通達者，了知共相故。**

子二、審察聰叡

**審察者，謂能定取盡其所有、如其所有，先後漸次倍增廣故。聰叡者，先後漸次於彼義中無忘失故。**

子三、覺明

**覺者，謂堪能簡擇俱生之慧。明者，謂習所得慧。**

子四、慧行毗鉢舍那

**慧行者，謂能受持、讀誦、問論、勝決擇等增上了別，即於彼義轉增明了勤修習慧。**

　　勝決擇等者：真實決擇，名勝決擇。等言，等取真實解脫應知。

**毗鉢舍那者，謂即於前所了別義審觀察故。**

癸二、正思惟差別3　子一、涉入納受

**涉入者，謂先尋思，於所緣境作意思惟心涉入故。納受者，謂即於彼能攝受故。**

子二、推尋極推尋最極推尋2　丑一、推尋極推尋2　寅一、第一義

**推尋者，謂取彼諸相故。極推尋者，謂取彼隨好故。**

寅二、第二義

**復有差別。推尋者，謂尋求心。極推尋者，謂伺察心。**

丑二、最極推尋

**最極推尋者，謂於得失推構**[^6]**尋思極校計故。**

子三、尋思思惟分別

**聖教為依而起尋求，說名尋思；現量為依，說名思惟；比量為依，說名分別。**

癸三、正語正業正命差別5　子一、厭離遠離隨離還離

**厭離者，增上意樂，於遠離中起決定故。遠離者，謂從他邊受遠離故。隨離者，謂受已後，能隨守護彼尸羅故。還離者，謂誤犯已，即能如法而悔除故。**

子二、寂止律儀密護根門2　丑一、出漸次

**從此已後，寂止律儀隨護尸羅。**

丑二、別釋義

**寂止者，由具忍辱柔和事故。律儀者，由具少欲、慈心等故。密護根門者，自然不作故。**

子三、不作不行不犯

**不作者，由他不作故。**

　　由他不作者：由從他受遠離戒故。

**不行者，由正了知不現行故。不犯者，不由失念而現行故。**

子四、橋梁船筏

**橋梁者，由此為依，渡惡法故。船筏者，謂依對治，誓能運彼癡狂失道，令渡相違障礙法故。**

子五、不喜樂不違越不異違越

**不喜樂者，謂於遠離增上意樂極滿足故。不違越者，謂於一切所學眾中無毀犯故，不棄捨故。不異違越者，謂於一分無穿穴故，不棄捨故。**

　　謂於一分無穿穴者：謂於所受尸羅圓滿，無有少分虧損故。

癸四、正念差別2　子一、舉念等念

**所言念者，謂住其心故。言等念者，謂等住其心故。**

子二、指餘差別

**如是廣說，應隨九種心住差別，如聲聞地當知其相。**

　　如是廣說等者：念有九種，謂念、等念、隨念、別念、不忘念、心明記、無失、無忘、無失法。如次配屬九種心住差別，謂內住、等住、安住、近住、調順、寂靜、最極寂靜、專注一趣，及以等持。聲聞地中別釋其相應知。（陵本三十卷九頁2511）

戊二、第二頌攝2　己一、嗢柁南標

**復次，嗢柁南曰：**

**　智宣說善欲　熾然獨遠塵　如病等解釋　我斷生盡**[^7]**等**

**　并天世眾生　依等我所**[^8]**等**

己二、長行別釋15　庚一、智差別4　辛一、智見覺知

**智者，謂聞言說為先慧。見者，謂見言說為先慧。覺者，謂覺言說為先慧。知者，謂知言說為先慧。**

辛二、智見

**智者，謂知不現見境。見者，謂見現見現在前境。**

辛三、明覺智

**明者，謂無明相違解。覺者，謂實有義。覺智**[^9]**者，謂不增益非實有智。**

辛四、慧明現觀

**慧者，謂俱生生得慧。明者，謂由加行習所成慧。現觀者，謂於內現觀法已，於諸法中非不現見、非緣他智。**

庚二、宣說差別3　辛一、宣說施設安立分別

**復次，宣說者，謂因他請問而為記別。施設者，謂由語及欲，次第編列名句文身。安立者，謂次第編列已，略為他說。分別者，謂略說已，分別開示，解其義趣。**

辛二、開示顯發

**開示者，謂他展轉所生疑惑皆能除遣。顯發者，謂自通達甚深義句，為他顯示。**

辛三、教遍開示

**教者，謂不因他發起請問，由哀愍故說法開示。遍開示者，謂無間演說，不作師拳，無所隱覆。**

庚三、善差別2　辛一、善說攝4　壬一、初中後善

**復次，初善者，謂聽聞時生歡喜故。中善者，謂修行時無有艱苦，遠離二邊，依中道行故。後善者，謂極究竟離諸垢故，及一切究竟離欲為後邊故。**

壬二、義妙文巧

**義妙者，謂能引發利益安樂故。文巧者，謂善緝綴名身等故，及語具圓滿故。**

壬三、純一圓滿清淨鮮白

**純一者，謂不與一切外道共故。圓滿者，謂無限量故，最尊勝故。**

　　無限量故等者：廣大善巧無邊無盡，名無限量。能為他義及為俱義，名最尊勝。

**清淨者，謂自性解脫故。鮮白者，謂相續解脫故。**

　　自性解脫等者：攝大乘說：一者、自性清淨，謂真如、空、實際、無相、勝義、法界；二者、離垢清淨，謂即此離一切障垢。（攝論二卷九頁31,140b）如次配釋自性解脫、相續解脫應知。

壬四、梵行

**梵行者，謂八聖支道。當知此道，由純一等四種妙相之所顯說。**

辛二、善聽攝2　壬一、諦聽

**諦聽者，謂於如是相法勸令審聽。**

壬二、應善懇到

**應善懇到者，謂勸令無倒、無間、殷重如理思惟。**

庚四、欲差別4　辛一、猛利欲

**復次，猛利欲者，謂我何當於彼處所，乃至廣說。**

　　謂我何當於彼處所等者：修所成地說：為趣究竟，於現法中心極思慕。彼由如是心生思慕，出離樂欲數數現行。謂我何當能具足住如是聖處，如阿羅漢所具足住。（陵本二十卷二十三頁1797）其義應知。

辛二、猛利愛

**猛利愛者，謂於所修正加行中。**

辛三、猛利樂

**猛利樂者，謂於說者及與大師尊重處等。**

辛四、猛利信

**猛利信者，謂於教法教授教誡。**

庚五、熾然差別4　辛一、能熾然

**復次，能熾然者，謂為證得速疾通慧，終不自暇，推延後期，發勤精進。**

辛二、順瑜伽

**順瑜伽者，謂隨尊教若等、若勝而修加行，終不減劣。**

辛三、能永斷

**能永斷者，謂能修習煩惱對治。**

辛四、能閑居

**能閑居者，謂依所有邊際臥具遠離而居，修三摩地令現在前，依三摩地修習對治。**

庚六、獨差別5　辛一、獨

**復次，獨者，謂處遠離邊際臥具，無有第二而安住故。**

辛二、遠離

**言遠離者，謂諸染汙、無記作意不現行故。**

辛三、無縱逸

**無縱逸者，謂於欲等尋思惡法防護心故，又於善中自安處故。**

辛四、熾然

**言熾然者，謂如前說。**

辛五、發遣

**言發遣者，謂除五蓋內持心故。又由此故，發遣其心令趣無上安隱處故。**

庚七、遠離差別7　辛一、遠塵離垢2　壬一、第一義

**復次，遠塵離垢者，塵謂已生未究竟智，能障現觀有間、無間我慢現轉；垢謂彼品及見斷品所有麤重。今**[^10]**永無故，名遠塵離垢。**

壬二、第二義

**又復塵者，所謂我慢，及見所斷一切煩惱；垢謂二品所有麤重。**

　　遠塵離垢等者：加行位中諸無漏智，是名已生未究竟智。於煖、頂位，能障現觀麤品我慢隨入作意間無間轉，是名為塵。忍智生已，能斷如是麤品我慢現行，然所依中，見道所斷諸煩惱品一切麤重猶未永斷，是名為垢。入現觀時，此永無故，名遠塵離垢。

辛二、於法及法眼

**於諸法中者，謂於自相、共相所住法中。言法眼者，謂如實現證唯有法慧。**

辛三、見法得法知法至誠法

**言見法者，謂於苦等如實見故**[^11]**。言得法者，謂隨證得沙門果故。言知法者，謂證得已，於其所得，能自了知我是預流，我已證得無退墮法故。至誠法者，謂諦現觀增上力故，獲得證淨，於佛法僧及自所得聖所愛戒，以正信行如實至誠故。**

辛四、越渡惑疑

**越渡惑者，謂於自所證。越渡疑者，謂於他所證。**

辛五、非緣於他等

**非緣於他者，謂於此法內自所證，非但隨他聽聞等故。非餘所引者，謂於大師所有聖教，不為一切外道異論所引奪故。於諸法中得無所畏者，謂於自所證，若他詰問無悚懼故。**

辛六、逆流

**言逆流者，謂已登聖道故。**

辛七、趣向2　壬一、標無退

**言趣向者，謂記神通究竟往趣，無退還故。**

壬二、釋差別

**復有差別。當知建立世俗、勝義二種法故。**

　　言趣向者等者：此中神通，謂即漏盡智通。由是能正記別所有能得漏盡方便，以此為依，趣證圓滿解脫，不復退還。此說趣向，唯約勝義。又復建立世俗、勝義二法，亦名趣向，謂於方便真實正覺了故。

庚八、如病等差別2　辛一、問

**復次，如說如病，乃至廣說。云何顯示彼如病等？**

辛二、答2　壬一、總顯義

**非但說彼猶如重病，乃至廣說。**

　　如說如病等者：攝事分說：又依自義，有三勝進想。謂於諸行中厭背想、過患想、實義想。厭背想者，復有四行。謂於諸行思惟如病、如癰、如箭、惱害。（陵本八十六卷[^12]四頁6497）如彼釋相應知。

**然修行者，先以如實無常等行，於彼事中如實訶毀，作是思惟：此如病等甚可厭逆。為欲與彼不和合故，是故次說無常行等，如實顯示觀察彼果。**

　　先以如實無常等行至觀察彼果者：此中義顯，修習、宣說次第有異。若修習時，無常等為先，如病等為後，先修其因，後得果故。若宣說時，如病等為先，無常等為後，先顯觀果，後說因故。攝事分說三勝進想，謂於過患想及實義想正修習已，然後方能住厭背想。當知此中，先說其果，後說其因。（陵本八十六卷五頁6498）此中道理，應準彼釋。

壬二、釋差別4　癸一、無常攝2　子一、標二種

**言無常者，顯現生身及與剎那皆展轉故。**

子二、隨難釋

**剎那展轉者，由彼彼觸起盡故，彼彼受起盡。此相續見，由非不現見、非緣他智故。**

癸二、苦攝3　子一、標列二種

**所言苦者，有二種苦，謂生等諸苦，及諸所有受皆說為苦。**

子二、明得悟入

**此二種苦如其所應，由見生身展轉有故，而得悟入。謂死無間有生身生，生已復有老等諸苦，是故說言無常故苦。由見生身展轉有故，悟入苦性。**

子三、隨釋受苦2　丑一、徵

**云何諸所有受皆說為苦？**

丑二、釋2　寅一、辨苦相2　卯一、標

**謂諸樂受，變壞故苦；一切苦受，生住故苦；非苦樂受，體是無常滅壞法故，說之為苦。**

卯二、釋2　辰一、初二受

**此中樂受，由無常故必有變壞；一切苦受，由無常故生住相續；皆起於苦。**

辰二、後一受2　巳一、已滅壞

**非苦樂受，已滅壞者，由無常故說之為苦。**

巳二、已生起2　午一、滅壞法

**已生起者，滅壞法故亦說為苦。**

午二、二所依

**此滅壞法彼二所隨逐故，與二相應故，亦名為苦。**

　　彼二所隨逐故等者：苦、樂二受若未解脫，名所隨逐。若正現行，名二相應。

寅二、明觀察3　卯一、觀樂受

**云何當觀樂受為苦？謂由此受貪所隨眠，由隨眠故取當來苦，於現法中能生壞苦，如是當觀樂受為苦。**

卯二、觀苦受

**云何當觀苦受如箭？謂如毒箭，乃至現前常惱壞故。**

卯三、觀非苦樂受2　辰一、出二種

**非苦樂受，體是無常滅壞法者，謂已滅者即是無常，其未滅者是滅壞法。**

辰二、觀隨應

**若無常者，從此復生若樂、若苦。滅壞法者，終不解脫苦樂二種。**

癸三、空攝

**所言空者，無常、無恆、無不變易真實法故。**

癸四、無我攝

**言無我者，遠離我故，眾緣生故，不自在故。**

庚九、解釋差別5　辛一、解釋開示顯了

**復次，解釋者，謂能顯示彼自性故。開示者，謂即顯示此應遍知、此應永斷等差別故。顯了者，謂能顯示若不永斷、不遍知等成過患故。**

辛二、了解知

**了者，謂了相作意。解者，謂勝解作意。知者，謂遠離等作意。**

辛三、等解了近解了

**等解了者，謂了自相故。近解了者，謂了共相故。**

辛四、黠了通達

**黠了者，謂了盡其所有故。通達者，謂了如其所有故。**

辛五、觸及作證

**觸者，謂於八聖支道梵行所攝。**

　　謂於八聖支道梵行所攝者：親現領受，是名為觸。八聖支道為其因緣，故說彼攝。

**作證者，謂於彼果涅槃。**

庚十、我差別8　辛一、我

**復次，我者，謂於五取蘊，我、我所見現前行故。**

辛二、有情

**言有情者，謂諸賢聖如實了知唯有此法，更無餘故；又復於彼有愛著故。**

辛三、意生

**言意生者，謂此是意種類性故。**

辛四、摩納縛迦

**摩納縛迦者，謂依止於意，或高、或下故。**

辛五、養育者

**言養育者者**[^13]**，謂能增長後有業故，能作一切士夫用故。**

辛六、補特伽羅

**補特伽羅者，謂能數數往取諸趣，無厭足故。**

辛七、命者

**言命者者，謂壽和合現存活故。**

辛八、生者

**言生者者，謂具生等所有法故。**

　　謂具生等所有法故者：此中等言，等取老病死等苦法應知。

庚十一、斷差別2　辛一、出斷位

**復次，當斷諸愛止息諸結者，謂適於聖諦得現觀時，便能永斷三結，於一切處後有之愛不復現行。彼於後時，數數勤**[^14]**修生滅隨觀，復能無餘永斷慢等。**

辛二、明斷果2　壬一、諸愛斷

**是故說言：能正修習永斷諸慢。**

　　復能無餘永斷慢等者：此中等言，等取掉及無明，五上分結之所攝故。

**真現觀故，彼愛隨眠一切永斷。**

壬二、諸結息

**由此因緣，當來諸苦諸後有法無復可得，又能究竟作苦邊際。**

庚十二、生盡差別2　辛一、略辨相4　壬一、我生已盡

**復次，我生已盡者，謂第八有等。**

　　謂第八有等者：此中總顯四沙門果生身差別。謂預流果，極餘七有；若一來果，生無重續；若不還果，唯於天有當可受生；若阿羅漢果，不更受當有。由是此說第八有等。

壬二、梵行已立

**梵行已立者，謂於聖道究竟修故，無復退失。**

壬三、所作已辦

**所作已辦者，謂一切結永無餘故，一切道果已證得故。**

壬四、不受後有

**不受後有者，謂於七有亦永盡故。**

辛二、顯記別2　壬一、配四果3　癸一、初二果

**又我生已盡者，有二種生。一、生身生，此如前說。二、煩惱生，此微薄故，亦說為盡。此則記別初之二果。**

癸二、不還果

**梵行已立者，謂不還果，非梵行貪此永斷故。**

癸三、阿羅漢果

**所作已辦，不受後有者，謂阿羅漢。**

壬二、結當知

**當知此中，記別四種解了行相。**

　　記別四種解了行相者：四沙門果，各別解了自所證斷，依彼行相，故有如是四種記別。

庚十三、并天世眾生差別2　辛一、別辨句3　壬一、辨所為2　癸一、出三類3　子一、并天世間

**復次，并天世間者，是總句。此有二種，一、并魔，二、并梵。**

　　并魔并梵者：魔謂天魔，即生欲界最上天子。梵謂梵天，即於色界中初靜慮地受生諸天。如是二種天世間攝，故并顯說。

子二、并沙門婆羅門眾生

**并沙門、婆羅門眾生者，謂諸沙門、若婆羅門，生在人中，希求魔梵而修行者。**

子三、并諸天人眾生

**并諸天人眾生者，謂於天中，除魔及梵；於其人中，除沙門、婆羅門。**

癸二、結出離

**如是總結解脫三縛，出離欲貪。**

　　如是總結等者：如前一切天人差別，經文總結作如是說：為欲令彼一切解脫貪瞋癡縛，出離欲界貪故。

壬二、辨解脫2　癸一、毗奈耶斷超越

**又毗奈耶、斷、超越者，毗奈耶，由了相、勝解作意；斷，由遠離等作意；超越，由方便究竟果作意。**

癸二、離繫解脫

**言離繫者，離九結故。言解脫者，解脫一切生老等故。**

壬三、辨方便2　癸一、舉差別2　子一、明自為3　丑一、離顛倒及多

**離顛倒者，由見道故。所言多者，由修道故；由彼修道多修習故，說名為多。**

丑二、利益安樂

**言利益者，謂諸善行。言安樂者，無損惱行。**

丑三、哀愍及義

**言哀愍者，謂如有一，由諸善行、無損惱行，哀愍於他。是所求事故、能引義利故，名之為義，可愛樂故、無有罪故。**

　　是所求事者：菩薩地說：於有為中，有無願故，可厭逆故，當知依此建立無願三摩地。於無為中，願涅槃故，正樂攝故，當知依止建立無相三摩地。（陵本四十五卷十八頁3664）由是當知，此說涅槃名所求事。

子二、明為他2　丑一、為利益安樂

**為利益安樂者，謂於彼起所有善行、無損惱行。**

丑二、為剎帝利等

**所言人者，謂剎帝利等。**

癸二、明總說

**若有因佛出現世間、善說正法、僧善修行，能多利益、能多安樂。或但自為利益安樂悲愍世間，或但為他利益安樂，或為二種，是故說言為其義利利益安樂。**

辛二、結說義

**此中唯說天及人者，彼有勢力能了其義修正行故。**

庚十四、依等差別2　辛一、釋五句2　壬一、釋5　癸一、依

**復次，依者，謂五取蘊及與七種所攝受事，即是父母及妻子等。**

　　七種所攝受事等者：如意地說應知。（陵本二卷十七頁165）

癸二、取

**所言取者，謂諸欲貪亦名為取。由不安立及安立故，說有四取。**

　　由不安立及安立故說有四取者：欲取、見取、戒禁取、我語取，是名四取。攝事分說：如是四取依於二品，謂受用欲諸在家品，及惡說法毗奈耶中諸出家品。由佛世尊每自稱言：我為諸取遍知、永斷正論大師。故於此法誓修行者，雖帶煩惱身壞命終，而不於彼建立諸取。所以者何？彼於諸欲無所顧戀而出家故，於見、戒禁及以我語無執受故。（陵本八十九卷十一頁[^15]6752）由是當知，此說由不安立及安立義。

癸三、心依處

**心依處者，謂四識住。**

癸四、執著

**言執著者，謂諸煩惱能趣於依，即名為纏。**

　　謂諸煩惱能趣於依者：謂諸煩惱貪愛為緣，能趣所執五取蘊事，及與七種所攝受事。

癸五、隨眠

**彼品麤重，說名隨眠。**

壬二、結

**如是名依、取、心依處、執著、隨眠。**

辛二、釋餘句

**於此有識身及外一切相中者，謂於我、我所、我慢、執著、隨眠因緣境界相中。**

庚十五、我所等差別2　辛一、別辨4　壬一、我我所行

**復次，我、我所行者，謂薩迦耶見。**

壬二、我慢

**言我慢者，謂即此慢。**

壬三、執著

**即彼諸纏，名為執著。**

壬四、隨眠

**即彼麤重，名為隨眠。**

辛二、料簡

**執著多分是諸外道，隨眠通二。**

戊三、第三頌攝2　己一、嗢柁南標

**復次，嗢柁南曰：**

**　如來無常想　底沙怖無為　不有不相續　空無常無餘**

己二、長行別釋10　庚一、如來差別3　辛一、舉經說

**如來應正等覺等者，如經分別。**

辛二、釋名號8　壬一、應

**所言應者，應供養故。**

壬二、明行圓滿2　癸一、標二圓滿

**明行圓滿者**[^16]**，所謂三明、遮行、行行皆悉圓滿。**

　　所謂三明等者：聞所成地說：當知為顯於前後中際，斷常二邊邪執現法涅槃愚癡沙門婆羅門無明性故，建立三明。（陵本十四卷七頁1198）此應準知。遮行、行行，如下自釋。

**又復四種增上心法現法樂住皆悉圓滿。**

癸二、釋二種行3　子一、總料簡

**前是行行，後是住行。**

子二、別配釋

**此中清淨身語意業現行正命，是行圓滿；密護根門，是遮圓滿。**

子三、結顯義

**由此二種顯示如來三種不護、無忘失法。**

　　由此二種者：謂行圓滿及遮圓滿，名此二種應知。

**由不造過世間靜慮，遮自苦行。**

　　由不造過世間靜慮者：此顯現法樂住圓滿。謂若靜慮，能引現法樂住，及與無量作意世間功德，名不造過世間靜慮。

壬三、善逝

**言善逝者，謂於長夜，具一切種自利、利他二功德故。**

壬四、世間解2　癸一、約世間辨2　子一、標

**世間解者，謂於一切種有情世間及器世間，皆善通達故。**

子二、釋2　丑一、於有情世間

**由善悟入有情世間，依前後際宿住、死生，依一切時八萬四千行差別故。**

　　依前後際宿住死生等者：謂依前際宿住智通，及依後際死生智通，善能悟入有情八萬四千心行差別故。云何八萬四千心行？佛地經論有釋應知。（六卷十三頁26,320a）

丑二、於器世間

**於器世間，謂東方等十方世界，無邊成壞善了知故。**

癸二、約諸法辨

**又於世間諸法自性、因緣、愛味、過患、出離、能趣行等，皆善知故。**

　　能趣行等者：謂若諸趣入門隨順正行，名能趣行。如貪行者修不淨觀，乃至尋思行者修習阿那波那念，如是一切應知。

壬五、無上丈夫調御士2　癸一、釋無上

**無上丈夫調御士者，智無等故，無過上故。**

癸二、釋丈夫及調御士

**於現法中，是大丈夫，多分調御無量丈夫，最第一故，極尊勝故。**

壬六、天人師

**天人師者，由彼天人，解甚深義、勤修正行有力能故。**

壬七、佛陀

**言佛陀者，謂畢竟斷一切煩惱并諸習氣，現等正覺阿耨多羅三藐三菩提故。**

壬八、薄伽梵

**薄伽梵者，坦然安坐妙菩提座，任運摧滅一切魔軍大勢力故。**

辛三、結略義2　壬一、總句

**此中如來，是初總序。**

壬二、別句2　癸一、釋名應正等覺

**應正等覺，謂永解脫一切煩惱障及所知障故。**

癸二、顯共不共德2　子一、標列

**於其別中略有二種，所謂共德及不共德。**

子二、配釋

**於共德中，且說解脫諸煩惱障及所知障。自餘明行圓滿等句，是不共德。**

　　所謂共德及不共德者：謂諸如來同住法界，是名共德。各自轉依，名不共德。

庚二、無常想差別2　辛一、舉經說4　壬一、修

**復次，於無常想素怛纜中，修，謂若修、若習，乃至廣說。**

壬二、修果

**修果，謂一切欲貪，乃至廣說。**

壬三、修差別

**修差別，謂譬喻差別故。**

壬四、修方便

**修方便，謂或住阿練若，乃至廣說。**

辛二、釋彼義4　壬一、修所攝4　癸一、修習多修習2　子一、第一義

**此中若修者，謂由了相作意故。若習者，謂由勝解作意故。多修習者，謂由餘作意故。**

子二、第二義

**又若修者，謂於所知事而發趣故。若習者，謂無間、殷重修加行故。多修習者，謂於長時熟修習故。**

癸二、為處為事

**為處者，作所依故。為事者，作所緣故。**

癸三、隨順串習

**隨順者，由作意思惟故。串習者，得隨所欲無艱難故。**

癸四、善攝受善發起3　子一、第一義

**善攝受者，聽聞正法故。善發起者，於內如理作意思惟故。**

子二、第二義

**又善攝受者，殷重作意故。善發起者，無間作意故。**

子三、第三義

**又善攝受者，到究竟故。善發起者，正加行故。**

壬二、修果攝2　癸一、掉慢無明

**隨順欲貪，故說於掉。隨順色貪，故說於慢。順無色貪，故說無明。**

癸二、拔除根本等

**拔除根本者，害隨眠故。摧折枝條者，下地善法由彼斷滅不增長故。**

　　下地善法等者：謂由永害隨眠，彼諸下地有漏善法亦不增長，是故說言摧折枝條，意顯不受下地生義。

壬三、修差別攝2　癸一、標無常想

**以無常想所緣，顯示無常想，自心作意觀無常故。**

癸二、舉種種喻7　子一、臺閣

**臺閣者，謂解脫俱行無常想。**

子二、梁棟

**梁棟者，謂彼依因。**

子三、象跡

**象跡者，謂於不淨等想，為第一故，所緣廣大故。**

　　謂於不淨等想者：此顯淨行所緣，名不淨等想。謂不淨、慈愍、緣性緣起、界差別、阿那波那念等所緣差別應知。

子四、流注

**流注者，謂解脫因俱行無常想，能趣涅槃故。**

子五、日出

**日出者，謂能對治無明闇故。**

子六、如輪王

**如輪王者，謂無學無常想。**

子七、如城王

**如城王者，謂所餘想。**

　　謂所餘想者：謂有學無常想應知。

壬四、修方便攝2　癸一、居阿練若等

**又或居阿練若、或居樹下、或居空室、或居迥露，由取樹下覆障等故，即攝一切臥具遠離。**

癸二、唯有色無常性

**唯有色無常性者，謂唯有色，都無有我，如是正修加行。**

庚三、底沙差別2　辛一、總標

**復次，略有四種往趣道障、二種道等。**

　　略有四種往趣道障等者：如下說言，由疑、由邪尋思、由邪分尋思見、由利養恭敬，是名四種往趣道障。失道、惡道，名二種道。等言，等取有怖、有畏、有刺諸道過失應知。

辛二、別辨4　壬一、由疑

**謂由疑故，不能發趣。**

壬二、由邪尋思

**雖復發趣，由邪尋思，而往餘處。**

壬三、由邪見行2　癸一、標不堪任

**由邪分尋思見行故，雖無是事，然不堪任教授教誡。**

癸二、釋其障法2　子一、忿

**所言忿者，謂他諫諍時。**

子二、苦惱不樂2　丑一、辨相

**言苦惱者，謂出家者不得自在、禁約艱難、麤弊行等。**

　　不得自在等者：隨心雜染而轉，是名不得自在。尸羅艱難，是名禁約艱難。弊趣、惡趣所有過失，是名麤弊行等。

**言不樂者，雜瞋事故。**

丑二、喻障

**此之二種猶如坑澗，又此二種能障行路。**

壬四、由利養恭敬2　癸一、標障

**雖無是事，而由利養及恭敬故，於入山林能為障礙。**

癸二、喻相

**言猛利者，處深稠林故。所以者何？雖捨所攝受事，而不能捨此故。**

　　不能捨此者：謂不能捨利養及恭敬故。

庚四、怖差別3　辛一、道過失2　壬一、辨5　癸一、有怖

**復次，言有怖者，謂有盜賊及矯詐故。**

癸二、有畏

**言有畏者，謂涉稠林故，有諸惡獸及與非人諸恐畏故。**

癸三、有刺

**言有刺者，謂一切處多毒刺故。**

癸四、失道

**言失道者，往餘處故。**

癸五、惡道

**言惡道者，不平正故。**

壬二、結

**如是五種，顯道過失。**

辛二、趣過失

**弊趣、惡趣者，顯示趣過失。**

辛三、能行補特伽羅過失

**失道、惡道而行，及親近不善士者，顯示能行補特伽羅所有過失。諸盜賊等名不善士。**

庚五、無為差別6　辛一、無動無轉難見

**復次，無動者，謂一切相皆遠離故。無轉者，謂貪愛盡故，於諸境界無轉變故。難見者，謂甚深故。**

辛二、甘露安隱清涼

**甘露者，謂生老病死皆永盡故。安隱者，謂超過一切人與非人災橫怖畏故。清涼者，謂一切苦皆寂滅故，極清涼故。**

辛三、善事趣吉祥

**善事者，謂現法樂住所緣境故。趣吉祥者，謂斷一切煩惱所緣境故。**

辛四、無愁憂不死歿

**無愁憂者，謂超過一切愛非愛故，又證得已無失壞故。不死歿者，謂常住故，不退還故。**

辛五、無熾然無熱惱

**無熾然者，謂清淨故。無熱惱者，謂所欲匱乏永止息故。**

辛六、無病無動亂涅槃

**無病者，謂一切病諸癰瘡等永寂靜故。**

　　謂一切病諸癰瘡等者：此說諸行可厭背相。略有四種，謂即如病、如癰、如箭、惱害應知。

**無動亂者，謂一切動亂皆滅盡故。涅槃者，謂一切依皆寂滅故。**

庚六、不有差別2　辛一、辨相2　壬一、我何當不有等2　癸一、第一義

**復次，我何當不有、我所何當不有者，謂約未來世，於我、我所性所攝，內處、外處所攝自內體性及攝受事，希求不生故。**

癸二、第二義

**又復顯示希求依止不生故，及希求依彼受不生故。**

壬二、我當不有等

**我當不有、我所當不有者，謂約現在世說。**

辛二、料簡

**此觀無常滅，前觀於擇滅。又前但有希望故，後於現在因觀無常性故。**

庚七、不相續差別4　辛一、不相續

**復次，不相續者，謂死歿已後，餘識不生故。**

辛二、無取

**言無取者，謂無所住識、無有趣入名色事故，自體永不生故。**

辛三、無生長

**無生長者，謂無有名色更增廣故。**

辛四、一切行寂止

**言一切行皆寂止者，謂諸五蘊皆止息故。**

庚八、空差別3　辛一、空無所得

**復次，所言空者，謂離一切煩惱等故。**

　　離一切煩惱等者：攝事分說：由我、我所、我慢、執著及與隨眠皆遠離故，說名為空。（陵本八十五卷十頁6447）此應準釋。

**無所得者，謂離一切所有相故。**

辛二、愛盡離欲

**言愛盡者，謂不希求未來事故。言離欲者，謂無現在受用喜樂故。**

辛三、滅及涅槃

**所言滅者，謂餘煩惱斷故。**

　　餘煩惱斷者：謂有餘依涅槃界中，先所未斷修道煩惱今永斷故。

**言涅槃者，謂無餘依故。**

庚九、無常差別4　辛一、無常

**復次，言無常者，謂性破壞朽敗法故。**

辛二、有為造作緣生

**言有為者，謂依前際所尋思故。言造作者，謂依後際所希望故。言緣生者，謂依現世眾因緣力所生起故。**

辛三、有盡法有沒法2　壬一、第一義

**有盡法者，謂一分盡故。有沒法者，謂全分滅故。**

壬二、第二義

**又有盡法者，謂全分滅故。有沒法者，謂相續變壞故。**

辛四、有離欲法有滅法

**有離欲法者，謂過患相應故。有滅法者，謂一切有為法皆有出離故。**

庚十、無餘差別2　辛一、別釋句4　壬一、無餘斷

**復次，無餘斷者，謂是總句。**

壬二、永棄捨永變吐

**永棄捨者，諸纏斷故。永變吐者，隨眠斷故。**

壬三、永盡永離欲永滅

**言永盡者，過去解脫故。永離欲者，現在解脫故。言永滅者，未來解脫故。**

壬四、永寂靜永滅沒

**永寂靜者，由見道故。永滅沒者，由修道故。**

辛二、結顯義

**當知此中，由二種道斷煩惱事，顯無餘斷。**

**瑜伽師地論科句披尋記卷第八十三**

[^1]: 「聞」，陵本、披尋記原作「開」。

[^2]: 「住」，大正、陵本作「信」。

[^3]: 大正、陵本無「見」字。

[^4]: 「異」，大正作「畏」。

[^5]: 「攝決擇分」，大正作「攝決擇分中」。

[^6]: 「構」，陵本作「搆」。

[^7]: 「生盡」，大正、陵本作「盡生」。

[^8]: 「所」，大正、陵本作「作」。

[^9]: 「覺智」，大正、陵本作「智覺」。

[^10]: 「今」，大正作「令」。

[^11]: 「故」，大正作「者」。

[^12]: 「八十六卷」，披尋記原作「八十九卷」。

[^13]: 大正、陵本無「者」字。

[^14]: 「勤」，大正作「勳」。

[^15]: 「十一頁」，披尋記原作「十頁」。

[^16]: 大正、陵本無「者」字。
