# 瑜伽師地論科句披尋記卷第八十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事處擇攝第二之一**

己二、處擇攝2　庚一、結前生後

**如是已說行擇攝。處擇攝，我今當說。**

庚二、總別標釋2　辛一、第一總別2　壬一、總嗢柁南

**總嗢柁南曰：**

**　初安立等智同等　最後當知離欲等**

壬二、別嗢柁南4　癸一、安立攝2　子一、頌標列

**別嗢柁南曰：**

**　安立與差別　愚不愚教授　解脫煩惱業　皆廣說應知**

子二、長行釋8　丑一、安立2　寅一、標列

**由五種相，當知安立諸受差別。一、自性故；二、所依故；三、所緣故；四、助伴故；五、隨轉故。**

寅二、隨釋5　卯一、自性

**自性故者，謂有三受。一、苦，二、樂，三、不苦不樂。**

卯二、所依

**所依故者，謂有六種，即眼、耳、鼻、舌、身與意。**

卯三、所緣

**所緣故者，謂色等六所緣境界。**

卯四、助伴

**助伴故者，謂想思，或餘善、不善、無記心法與此相應。**

卯五、隨轉

**隨轉故者，謂此相應心，由依彼故，三受隨轉，彼為諸受同生同滅所依止處。**

丑二、差別2　寅一、略標列

**復次，如是五相安立諸受，當知復有八種差別。一、內處差別，二、外處差別，三、六識身差別，四、六觸身差別，五、六受身差別，六、六想身差別，七、六思身差別，八、六愛身差別。**

寅二、明建立5　卯一、由三和合義

**當知此中，由三和合義，立前三差別。**

卯二、由受因緣義

**由受因緣義，立第四差別。**

卯三、由三和合觸果義

**由三和合觸果義，立第五差別。**

卯四、由分別受隨言說義3　辰一、標

**由分別受隨言說義，立第六差別。**

辰二、徵

**所以者何？**

辰三、釋

**受諸受時，作如是想：我今領受此苦、此樂、此非苦樂。亦復為他隨起言說。**

卯五、由業煩惱二雜染義3　辰一、標

**由業、煩惱二雜染義，當知建立第七、第八兩種差別。**

辰二、徵

**所以者何？**

辰三、釋

**由於彼受若合、若離，起思造作；如如發起思所造作，如是如是生愛**[^1]**求願。**

丑三、愚2　寅一、泛明一切2　卯一、標列

**復次，當知略有二種一切。一、少分一切，二、一切一切。**

卯二、隨釋2　辰一、少分一切

**如說一切皆無常者，當知此依少分一切；唯一切行，非無為故。**

辰二、一切一切

**言一切法皆無我者，當知此依一切一切。**

寅二、釋其愚相2　卯一、標列

**又由三相，應知是愚。一、由自性故；二、由因緣故；三、由果故。**

卯二、隨釋3　辰一、愚自性

**愚自性故者，謂由纏故，即是忘失於現在世；由隨眠故，即是當來忘失之法。**

辰二、愚因緣2　巳一、總標舉

**愚因緣故者，謂於五相受安立中，不能覺了是無常等；及遍自體初中後位，所有惱亂皆不了故。**

巳二、隨難釋2　午一、標

**當知即是於生老病及死法性不能覺了。**

　　謂於五相受安立中等者：五相安立，如前已說。謂自性故、所依故、所緣故、助伴故、隨轉故。無常、苦、空、無我，名無常等。

午二、配

**初惱亂者，謂由生故。中惱亂者，謂由病故。後惱亂者，謂由老、死二種法故。**

辰三、愚果

**愚果故者，謂愁等苦、愛等雜染。**

丑四、不愚2　寅一、標列

**復次，由三種相，當知不愚。一、自性故；二、由礙故；三、由障故。**

寅二、隨釋3　卯一、不愚自性

**不愚自性者，謂於五相受安立中，善能覺了自相、共相，由此能斷一切煩惱、能覺聖諦、能證涅槃。**

卯二、不愚礙2　辰一、總標

**不愚礙者，由四種魔。**

辰二、配釋

**謂由蘊魔，遍一切處隨逐義故；由彼天魔，於時時間能數任持障礙義故；死、煩惱魔，能與死生所生眾苦作器義故。**

卯三、不愚障

**不愚障者，謂緣不現見境煩惱，及緣非不現見境纏，或彼隨眠。**

丑五、教授2　寅一、標列

**復次，諸佛世尊、佛聖弟子，由三種相，能正教授諸弟子眾。何等為三？一、引導教授；二、隨其所應，於所緣境安處教授；三、令所化得自義教授。**

寅二、配屬

**如是教授，如其次第，當知即是三種神變。**

　　當知即是三種神變者：聲聞地說：三神變者，一、神境神變，二、記說神變，三、教誡神變。由神境神變，能現種種神通境界，令他於己生極尊重；由彼於己生尊重故，於屬耳聽瑜伽作意，極生恭敬。由記說神變，能尋求他心行差別。由教誡神變，如根、如行、如所悟入為說正法，於所修行能正教誡。（陵本二十七卷二十二頁2321）如次配釋三種教授應知。

丑六、解脫4　寅一、能解脫慧

**復次，由二種相，應求能成就解脫妙慧。一者、如理聞思久遠相續慧，能成就有學解脫；二者、有學久遠相續慧，能成就無學解脫。**

寅二、解脫成就2　卯一、標列

**復次，略有二種解脫成就。一者、有學，二者、無學。**

卯二、隨釋

**有學者，謂金剛喻三摩地俱。**

　　謂金剛喻三摩地俱者：此是最後學位攝故。齊此能證有學圓滿解脫，故作是說。

**無學者，謂彼已上。**

　　謂彼已上者：一切煩惱皆永離繫，名彼已上。齊此證得無學圓滿解脫，謂從金剛喻三摩地，無間永害一切煩惱品麤重種子故。

寅三、多所作法5　卯一、標

**復次，心清淨行苾芻，有五種法多有所作。**

卯二、徵

**何等為五？**

卯三、列

**一、正教授，二、奢摩他支，三、毗鉢舍那支，四、無間、殷重加行，五、出世間慧。**

卯四、釋5　辰一、正教授2　巳一、出三正友

**正教授者，謂有三種正友所顯。一者、大師；二者、軌範尊重；三者、同梵行者，及住內法在家英叡。如是名為三種正友。**

巳二、勸應從求

**諸有智者，從彼應求積集善門真正教授。**

辰二、奢摩他支

**奢摩他支者，謂如有一，具尸羅住，廣說應知如聲聞地。如是尸羅具足住已，便無有悔；無悔故歡；廣說乃至樂故心定。**

　　廣說應知如聲聞地者：聲聞地說：護養定資糧，謂成就戒律儀、根律儀等。如彼廣說應知。（陵本三十卷五頁2499）

辰三、毗鉢舍那支2　巳一、舉三言教3　午一、標列

**毗鉢舍那支者，謂得三種隨欲言教。一、聖正言教，二、厭離言教，三、令心離蓋趣愛言教。**

午二、隨釋3　未一、聖正言教

**云何聖正言教？謂依眾聖五無學蘊所有言教。即是宣說諸聖成就如是戒、如是定、如是慧、如是解脫、如是解脫知**[^2]**見。**

未二、厭離言教

**云何厭離言教？謂依三種令增少欲喜足言教，及依樂斷、樂修令離憒鬧言教。**

未三、令心離蓋趣愛言教2　申一、徵

**云何令心離蓋趣愛言教？**

申二、釋2　酉一、標列

**當知此教復有三門。一者、一切煩惱蓋離蓋趣愛言教，二者、五蓋離蓋趣愛言教，三者、無明蓋離蓋趣愛言教。**

酉二、隨釋3　戌一、初言教

**當知此中，依為證得斷、離、滅界所有言說，是初言教。**

戌二、第二言教

**依即於彼見勝功德，及於所治蓋處諸行深見過患所有言說，當知是名第二言教。**

戌三、第三言教

**隨順如是緣性緣起所有言說，當知是名第三言教。**

午三、總結

**如是三種言教，總名毗鉢舍那支。**

巳二、略攝要義3　午一、略標列

**又此言教，以略言之，復有三種。一、能生樂欲言教，二、能正安處資糧言教，三、能正安處作意言教。**

午二、別配屬

**謂聖正言教，名能生樂欲言教；厭離言教，名正安處資糧言教；令心離蓋趣愛言教，名正安處作意言教。**

午三、釋得名

**依此言教，勝奢摩他所攝受慧，名毗鉢舍那，是故說此言教名毗鉢舍那支。**

辰四、無間殷重加行2　巳一、徵

**云何無間、殷重加行？**

巳二、釋2　午一、略標

**謂常所作、委悉所作、勤精進住，當知即依止觀加行。**

午二、別廣2　未一、標列五種

**又勤精進應知五種。一、被甲精進，二、加行精進，三、不下精進，四、無動精進，五、無喜足精進。**

未二、釋其漸次

**此中最初，當知發起猛利樂欲；次隨所欲，發起堅固勇悍方便；次為證得所受諸法，不自輕懱，亦無怯懼；次能堪忍寒熱等苦；後於下劣不生喜足，欣求後後轉勝轉妙諸功德住。**

辰五、出世間慧2　巳一、標證得

**彼由如是勤精進住，入諦現觀，證得諸聖出世間慧。**

巳二、釋為依2　午一、能除隨惑2　未一、總標

**於修道中，依止此慧若行、若住，能正除遣所依身中諸隨煩惱，令心清淨。**

未二、別釋2　申一、於行位2　酉一、釋2　戌一、思惟不淨

**謂住聚落、或聚落邊，若見少壯、端嚴、美妙形色母邑，即便作意思惟不淨，為欲損害緣彼貪故。**

戌二、思惟慈相

**若遇他人逼迫惱亂，即便作意思惟慈相，為欲損害緣彼瞋故。**

酉二、結

**如是行時，能正除遣諸隨煩惱，令心清淨。**

申二、於住位

**若遠離處，修習入出二種息念，除遣欲等諸惡尋思。如是住時，能正除遣諸隨煩惱，令心清淨。**

午二、能除我慢

**彼依如是已所證得出世間慧，於一切行修無常想，能正蠲除所餘我慢。**

卯五、結

**如是善士為所依止，復得無倒教授前行，由此漸次能證有學圓滿解脫，得金剛喻三摩地故；亦證無學圓滿解脫，一切煩惱皆離繫故。**

寅四、成解脫義2　卯一、徵

**云何解脫？**

卯二、釋2　辰一、釋得名

**謂起畢竟斷對治故，一切煩惱品類麤重永息滅故，證得轉依，令諸煩惱決定究竟成不生法，是名解脫。**

辰二、辨差別2　巳一、無所有處已離欲位

**若聖弟子，無所有處已得離欲，唯餘非想非非想處所有諸行，復能安住勝有頂定，爾時無間能隨證得諸漏永盡。**

巳二、無所有處未離欲位

**若所餘位，雖能漸斷彼彼諸漏，然非無間能隨證得諸漏永盡，如是乃至無所有處未得離欲。**

丑七、廣說煩惱16　寅一、三漏3　卯一、欲漏

**復次，諸欲界繫一切煩惱，唯除無明，說名欲漏。**

卯二、有漏

**諸色無色二界所繫一切煩惱，唯除無明，說名有漏。**

卯三、無明漏

**若諸有情，或未離欲、或已離欲，除諸外道所有邪僻，分別愚癡所生惡見蔽覆其心；依此惡見，於彼諸欲一分尋求、一分離欲，乃至非想非非想處。於彼三界所有無智，總攝為一，立無明漏。**

　　或未離欲或已離欲等者：前約欲界欲貪，說名欲漏。諸色無色二界有貪，說名有漏。今此總約三界無智，立無明漏。於三界中諸有情類，或未離欲、或已離欲，若為外道惡見所覆，依此惡見，於彼諸欲一分尋求、一分離欲，乃至非想非非想處，應知此非無明漏攝。如其次第，建立欲漏、有漏。前已說故，為簡別彼，是故除之。

寅二、九結2　卯一、總標

**復次，有九種事能和合故，當知建立九結差別。**

　　當知建立九結差別者：此中九結，謂愛結、恚結、慢結、無明結、見結、取結、疑結、嫉結、慳結。如有尋有伺地說應知。（陵本八卷二頁544）

卯二、別釋2　辰一、出九事

**云何九事？一、依在家品，可愛有情、非有情數，一切境界貪愛纏事。二、即依此品，可惡有情、非有情數，一切境界瞋恚纏事。三、依有情數憍慢纏事。若四、五、六，依惡說法諸出家品，三種邪僻勝解纏事。謂依聽聞不正法故，依不如理邪思惟故，依非方便所攝修故，如是差別即為三種。七、於善說法律無勝解纏事。八、依出家品，智貧窮事。九、依在家品，財貧窮事。**

辰二、配九結3　巳一、標如應

**由此九事，如其所應，當知配屬愛等九結。**

巳二、釋嫉結

**此中由嫉變壞心故，於正法內發起法慳，由此當來智慧貧乏。**

巳三、指所餘

**餘隨所應，配屬應知。**

寅三、三縛2　卯一、辨因緣2　辰一、舉貪纏

**復次，由為貪縛所纏縛故，於能隨順樂受境界，心不能捨。**

辰二、例瞋癡

**如是瞋縛所纏縛故，於能隨順苦受境界，心不能捨；由愚癡縛所纏縛故，於能隨順非苦樂受中庸境界，心不能捨。**

卯二、結立縛

**由此因緣，故立三縛。**

寅四、七隨眠3　卯一、釋得名

**復次，煩惱品所有麤重隨附依身，說名隨眠。能為種子，生起一切煩惱纏故。**

卯二、明建立2　辰一、總標

**當知此復建立七種。由未離欲品差別故，由已離欲品差別故，由二俱品差別故。**

辰二、別配

**由未離欲品差別故，建立欲貪、瞋恚隨眠；由已離欲品差別故，建立有貪隨眠；由二俱品差別故，建立慢、無明、見、疑隨眠。**

卯三、結總攝

**如是總攝一切煩惱。**

寅五、隨煩惱3　卯一、總標

**復次，隨煩惱者，謂貪不善根、瞋不善根、癡不善根，若忿、若恨，如是廣說諸雜穢事。**

　　如是廣說諸雜穢事者：如下別釋隨煩惱相，是名廣說應知。

卯二、別釋48　辰一、三不善根2　巳一、舉貪

**當知此中，能起一切不善法貪，名貪不善根。**

巳二、例餘

**瞋、癡亦爾。**

辰二、忿

**若瞋恚纏，能令面貌慘裂奮發，說名為忿。**

辰三、恨

**內懷怨結，故名為恨。**

辰四、覆

**隱藏眾惡，故名為覆。**

辰五、熱惱

**染汙驚惶，故名熱惱。**

辰六、嫉

**心懷染汙，不喜他榮，故名為嫉。**

辰七、慳

**於資生具深懷鄙吝，故名為慳。**

辰八、誑

**為欺罔**[^3]**彼，內懷異謀，外現別相，故名為誑。**

辰九、諂

**心不正直、不明、不顯，解行邪曲，故名為諂。**

辰十、無慚

**於所作罪，望己不羞，故名無慚。**

辰十一、無愧

**於所作罪，望他不恥，故名無愧。**

辰十二、七慢7　巳一、慢

**於他下劣謂己為勝，或復於等謂己為等，令心高舉，故名為慢。**

巳二、過慢

**於等謂勝，於勝謂等，令心高舉，故名過慢。**

巳三、慢過慢

**於勝謂勝，令心高舉，名慢過慢。**

巳四、我慢

**妄觀諸行為我、我所，令心高舉，故名我慢。**

巳五、增上慢

**於其殊勝所證法中，未得謂得，令心高舉，名增上慢。**

巳六、下劣慢

**於多勝中，謂己少劣，令心高舉，名下劣慢。**

巳七、邪慢

**實無其德，謂己有德，令心高舉，故名邪慢。**

辰十三、憍

**心懷染汙，隨恃榮譽形相疏誕，故名為憍。**

辰十四、放逸

**於諸善品不樂勤修，於諸惡法心無防護，故名放逸。**

辰十五、傲

**於諸尊重及以福田，心不謙敬，說名為傲。**

辰十六、憤發

**若煩惱纏，能令發起執持刀杖、鬥訟違諍，故名憤發。**

辰十七、矯

**心懷染汙，為顯己德，假現威儀，故名為矯。**

辰十八、詐

**心懷染汙，為顯己德，或現親事、或行軟語，故名為詐。**

辰十九、現相

**心懷染汙，欲有所求，矯示形儀，故名現相。**

　　欲有所求矯示形儀者：聲聞地說：又為貪求種種衣服、飲食、臥具、病緣醫藥資具因緣，方便顯己有勝功德，矯詐構[^4]集非常威儀。為誑他故，恆常詐現諸根無掉、諸根無動、諸根寂靜，由是令他謂其有德，當有所施、當有所作。所謂承事，供給衣服、飲食、臥具、病緣醫藥及諸資具。（陵本二十二卷十頁1919）其義應知。

辰二十、研求

**現行遮逼，有所乞丐，故名研求。**

辰二十一、以利求利

**於所得利不生喜足，悅**[^5]**獲他利更求勝利，是故說名以利求利。**

辰二十二、不敬

**自現己**[^6]**德，遠離謙恭，於可尊重而不尊重，故名不敬。**

辰二十三、惡說

**於不順言性不堪忍，故名惡說。**

　　於不順言性不堪忍者：謂不堪忍，發言麤獷故。

辰二十四、惡友

**諸有朋疇，引導令作非利益事，名為惡友。**

辰二十五、惡欲

**耽著財利，顯不實德欲令他知，故名惡欲。**

辰二十六、大欲

**於大人所欲求廣大利養恭敬，故名大欲。**

辰二十七、自希欲

**懷染汙心，顯不實德欲令他知，名自希欲。**

辰二十八、不忍2　巳一、舉於罵

**於罵反罵，名為不忍。**

巳二、例於瞋等

**於瞋反瞋、於打反打、於弄反弄，當知亦爾。**

辰二十九、耽嗜遍耽嗜2　巳一、舉於自他

**於自諸欲深生貪愛，名為耽嗜。於他諸欲深生貪著，名遍耽嗜。**

巳二、例於勝劣

**於勝於劣，隨其所應，當知亦爾。**

辰三十、貪

**於諸境界深起耽著，說名為貪。**

辰三十一、非法貪

**於諸惡行深生耽著，名非法貪。**

辰三十二、執著

**於自父母等諸財寶不正受用，名為執著。**

辰三十三、惡貪

**於他委寄所有財物規欲抵拒，故名惡貪。**

辰三十四、見有見無有見

**妄觀諸行為我、我所，或分別起、或是俱生，說名為見。薩迦耶見為所依止，於諸行中發起常見，名為有見。發起斷見，名無有見。**

辰三十五、五蓋

**當知五蓋，如前定地已說其相。**

　　如前定地已說其相者：謂如三摩呬多地說應知。（陵本十一卷三頁845）

辰三十六、\[夢-夕+登\]瞢

**不如所欲，非時睡纏之所隨縛，故名\[夢-夕+登\]瞢。**

辰三十七、不樂

**非處思慕，說名不樂。**

辰三十八、頻申

**麤重剛彊，心不調柔，舉身舒布，故曰頻申。**

辰三十九、食不知量

**於所飲食不善通達若過、若減，是故名為食不知量。**

辰四十、不作意

**於所應作而便不作，非所應作而更反作，如所聞思修習法中，放逸為先，不起功用，名不作意。**

辰四十一、不應理轉

**於所緣境深生繫縛，猶如美睡隱翳其心，是故說名不應理轉。**

辰四十二、心下劣

**自輕懱故，名心下劣。**

辰四十三、抵突

**為性惱他，故名抵突。**

辰四十四、諀訾

**性好譏嫌，故名諀訾。**

辰四十五、不純直

**欺誑師長、尊重福田及同法者，名不純直。**

辰四十六、不和軟

**身語二業皆悉高疏，其心剛勁，又不清潔，名不和軟。**

辰四十七、不隨順同分而轉

**於諸戒、見、軌則、正命皆不同分，名不隨順同分而轉。**

辰四十八、八尋思8　巳一、欲尋思

**心懷愛染，攀緣諸欲，起發意言，隨順隨轉，名欲尋思。**

　　隨順隨轉者：引發令生，是名隨順。生已相續，是名隨轉。

巳二、恚尋思

**心懷憎惡，於他攀緣不饒益相，起發意言，隨順隨轉，名恚尋思。**

巳三、害尋思

**心懷損惱，於他攀緣惱亂之相，起發意言，餘如前說，名害尋思。**

巳四、親里尋思

**心懷染汙，攀緣親戚，起發意言，餘如前說，是故說名親里尋思。**

巳五、國土尋思

**心懷染汙，攀緣國土，起發意言，餘如前說，是故說名國土尋思。**

巳六、不死尋思

**心懷染汙，攀緣自義，推託遷延，後時望得，起發意言，餘如前說，是故說名不死尋思。**

巳七、輕懱相應尋思

**心懷染汙，攀緣自他若劣若勝，起發意言，餘如前說，是名輕懱相應尋思。**

巳八、家勢相應尋思

**心懷染汙，攀緣施主往還家勢，起發意言，隨順隨轉，是名家勢相應尋思。**

卯三、指餘

**愁、歎等事，如前應知。**

　　愁歎等事如前應知者：謂如前說愁、歎、苦、憂、惱諸相差別應知。（陵本八十八卷三頁6644）

寅六、纏2　卯一、標一切

**復次，一切煩惱皆有其纏，由現行者悉名纏故。**

卯二、釋建立2　辰一、標唯八種

**然有八種諸隨煩惱，於四時中數數現行，是故唯立八種為纏。**

辰二、釋於四時4　巳一、於修學戒時

**謂於修學增上戒時，無慚、無愧數數現行，能為障礙。**

巳二、於修學心時

**若於修學增上心時，惛沈、睡眠數數現行，能為障礙。**

巳三、於修學慧時

**若於修學增上慧時，簡擇法故，掉舉、惡作數數現行，能為障礙。**

巳四、於受用財法時

**若同法者展轉受用財及法時，嫉妒、慳吝數數現行，能為障礙。**

寅七、四暴流2　卯一、約界繫辨2　辰一、舉欲暴流

**復次，欲貪瞋等欲界所繫煩惱行者，欲界所繫上品煩惱未斷、未知，名欲暴流。**

辰二、例餘隨應

**有、見、無明三種暴流，如其所應，當知亦爾。**

卯二、約補特伽羅辨2　辰一、除外道攝

**謂於欲界未得離欲，除諸外道，名欲暴流。已得離欲，名有暴流。**

辰二、諸外道攝

**若諸外道，從多論門，當知有餘二種暴流。謂諸惡見略攝為一，名見暴流；惡見因緣略攝為一，說名第四無明暴流。**

寅八、軛

**復次，若諸煩惱等分行者，非增非減，即上所說一切煩惱，說名為軛。**

寅九、四取2　卯一、略顯

**復次，當知依於二品建立四取。一、在家品，二、外道法中諸出家品。當知此中，若所取、若能取、若所為取，如是一切總說為取。**

卯二、廣釋2　辰一、取行相3　巳一、所取

**問：何所取？答：欲、見、戒禁、我語是所取。**

巳二、能取

**問：何能取？答：四種欲貪是能取。**

巳三、所為取2　午一、問

**問：何所為取？**

午二、答4　未一、為得欲等

**答：為得諸欲及為受用故，起初取。**

未二、為詰他等

**由貪利養及以恭敬增上力故，或為詰責他所立論，或為免脫他所徵難，起第二取。**

未三、為趣離欲

**奢摩他支為所依止、為所建立，為欲往趣世間離欲乃至非想非非想處三摩鉢底，起第三取。**

未四、為欲隨說

**為欲隨說分別所計作業受果所有士夫，及為隨說流轉還滅士夫之相，起我語取。**

辰二、取建立2　巳一、約二品辨4　午一、標為依

**如是四取依於二品，謂受用欲諸在家品，及惡說法毗奈耶中諸出家品。**

午二、簡此法3　未一、標

**由佛世尊每自稱言：我為諸取遍知、永斷正論大師。故於此法誓修行者，雖帶煩惱身壞命終，而不於彼建立諸取。**

未二、徵

**所以者何？**

未三、釋

**彼於諸欲無所顧戀而出家故，於見、戒禁及以我語無執受故。**

午三、釋建立2　未一、依惡說品2　申一、標列差別

**惡說法者有二差別。一、於見愛展轉發起怨諍論者，二、能證入世間定者。**

申二、配立二取

**依於見愛展轉發起怨諍論者，建立見取；依能證入世間定者，立戒禁取。**

未二、依通二品

**二品為依，執著我語，故依俱品立我語取。**

午四、釋名相3　未一、見

**此中見者，謂六十二，如前應知。**

　　謂六十二如前應知者：前說：外道，薩迦耶見以為根本，有六十二諸惡見趣。謂四常見論、四一分常見論、二無因論、四有邊無邊想論、四不死矯亂論，如是十八諸惡見趣，是計前際說我論者。又有十六有想見論[^7]、八無想論、八非有想非無想論、七斷見論、五現法涅槃論，此四十四諸惡見趣，是計後際說我論者。（陵本八十七卷二頁6558）此應準知。

未二、戒禁

**邪分別見之所受持身護、語護，說名為戒；隨此所受形服、飲食、威儀行相，說名為禁。**

未三、我語2　申一、標

**諦故、住故，論說有我，名為我語。**

申二、釋

**執有實物，說名諦故；執可安立，說名住故。**

巳二、約愛緣辨

**又於此中，欲愛為緣，建立欲取；依止智論，利養恭敬等愛為緣，建立見取；定愛為緣，立戒禁取；有無有愛為緣，立我語取。**

寅十、四繫

**復次，當知四繫，唯依外道差別建立，如前應知。**

　　當知四繫等者：謂貪身繫、瞋身繫、戒禁取身繫、此實執取身繫，是名四繫。唯依外道差別建立。能於色身、名身、趣向、所緣安住事中，令心繫縛，故名身繫。如前別釋應知。（陵本八十七卷十四頁6593）

寅十一、五蓋建立2　卯一、標

**復次，違背五處，當知建立五蓋差別。**

卯二、列5　辰一、立貪欲蓋

**一、為在家諸欲境界所漂淪故，違背聖教，立貪欲蓋。**

辰二、立瞋恚蓋

**二、不堪忍諸同法者訶諫、驅擯、教誡等故，違背所有可愛樂法，立瞋恚蓋。**

辰三、立惛沈睡眠蓋

**三、由違背奢摩他故，立惛沈睡眠蓋。**

辰四、立掉舉惡作蓋

**四、由違背毗鉢舍那故，立掉舉惡作蓋。**

辰五、立疑蓋

**五、由違背於法論議無倒決擇、審察諸法大師聖教涅槃勝解故，建立疑蓋。**

寅十二、株杌

**復次，若貪瞋癡纏所纏故，或彼隨眠所隨眠故，心不調柔，心極愚昧，於得自義能作衰損，故名株杌。**

寅十三、三垢3　卯一、貪垢

**復次，於弊下境所起貪欲，名為貪垢。**

卯二、瞋垢

**於不應瞋所緣境事所起瞋恚，名為瞋垢。**

卯三、癡垢

**於極顯現、愚癡眾生尚能了事所起愚癡，名為癡垢。**

寅十四、燒害

**復次，若貪瞋癡數數現行，恆常流溢，燒惱身心，極為衰損，說名燒害。**

寅十五、箭

**復次，若貪瞋癡遠離慚愧，無慚愧故，一向無間，不可制伏，定為傷損，說名為箭。**

寅十六、所有

**復次，若貪瞋癡慚愧間雜，由相續故非剎那故，有可制伏，說名所有，是繫所攝極下穢義。**

　　是繫所攝極下穢義者：前說：貪欲身繫攝貪所有，瞋恚身繫攝瞋所有，餘二身繫攝癡所有。當知此中，極鄙穢義是所有義。（陵本八十七卷二十四頁6626）此應準釋。

丑八、廣說業2　寅一、業雜染2　卯一、唯惡行攝2　辰一、釋體義3　巳一、出體2　午一、舉不善身業

**復次，一切不善身業名為惡行。**

午二、例語意二業

**如說身業，語業、意業，當知亦爾。**

巳二、釋名

**由此惡業數現行故，於諸惡趣或已隨得、或當隨得、或現隨得，是故說彼名為惡行。**

　　或已隨得等者：隨謂隨逐，麤重所攝。得謂證得，彼果所攝。

巳三、顯義

**由此示現業雜染義。煩惱雜染前已顯了。**

辰二、辨安立2　巳一、標列二論

**復次，有二安立業雜染論。一者、邪論，二者、正論。**

巳二、別釋其相2　午一、邪論3　未一、舉論說

**言邪論者，謂如是說：若有故思，凡所造作諸不善業，一切決定當受惡趣。**

未二、斥彼非3　申一、標

**此論便謗修行梵行能證涅槃。**

申二、徵

**何以故？**

申三、釋

**諸有情類不易可得，於現法中無有故思造不善業，況在餘生。若彼決定感惡趣者，便應無有解脫可得。**

未三、結當知

**是故當知此為邪論。**

午二、正論2　未一、舉論說2　申一、亦作亦增長業

**若如是說：諸有故思造不善業，此業亦作亦增長者，定於當來受不可愛惡趣異熟。**

申二、雖作不增長業2　酉一、明順受

**若有雖作不增長者，彼彼法受為依止故，諸所造作或樂、或苦，當於造時，於現法中，此業決定或順樂受、或順苦受。**

　　彼彼法受為依止故等者：此中義顯順所受業。或順樂受、或順苦受，然以法受為依，或樂、或苦，而非一向由樂俱行、或苦俱行。業各有順樂、順苦差別，不決定故。集論中說：樂俱行業，順樂受者，還受樂異熟；順苦受者，還受苦異熟；順不苦不樂受者，還受不苦不樂異熟。苦俱行業，順樂受者，還受樂異熟；順苦受者，還受苦異熟；順不苦不樂受者，還受不苦不樂異熟。（集論五卷七頁31,680a）由是此說，諸所造作或樂、或苦。

酉二、辨追悔2　戌一、無追悔

**諸有造作如是業已，若無追悔、不修對治補特伽羅，彼於此業若更增長、若不增長，此業雖定順現法受，亦轉令成順惡趣受，於現法中能障解脫。**

戌二、有追悔

**諸有造作如是業已，若生追悔、修習對治補特伽羅，彼於此業若不增長、若更增長，此業雖是順惡趣受，亦轉令成順現法受，不障解脫。**

未二、結當知

**是故此論，不名誹謗修習梵行能證涅槃。當知此論是為正論。**

　　此業雖定順現法受等者：順生現苦，名順現法受。順生當苦，名順惡趣受。此中義顯業有轉變，應受現法輕苦，轉成當來惡趣重苦故。下說追悔、修習對治補特伽羅，與此相違，應知其相。

卯二、通諸業攝3　辰一、明對治3　巳一、標具闕

**復次，若有闕於十種對治，為業雜染之所染汙；若有會遇如是十種，便得清淨。**

巳二、列種類

**一者、若由如是對治，雖有作業，而無增長，彼望當來成不定受。二者、若由如是對治，雖未永斷而更不受。三者、若由如是對治，永斷離繫。四者、守護諸根門故，善修其身，為欲修習增上戒學。五者、修習增上戒已，為欲修習增上心學。六者、修習增上心已，為欲修習增上慧學。七者、修習增上慧已，為斷諸漏。八者、猛利意樂修習。九者、長時修習。十者、無量門對治修習。**

巳三、結染淨

**若有不會如是十種業對治者，為業雜染之所染汙；與此相違，當知清淨。**

辰二、辨安住3　巳一、總標

**復次，於現法中，不善防護身語意業而住者，彼先造作惡不善業亦令增長，於當來世令其雜染。若善防護身語意業而住者，彼不雜染。**

巳二、雙徵

**云何於現法中，不善防護身語意業而住？云何善防護身語意業而住？**

巳三、別釋2　午一、不善防護2　未一、出種類

**不善防護身語意業而住者，謂如有一，於諸不善身語意業纏所發起，能誓遠離；然於能起不正作意相應無明，猶故發起。又於諸善身語意業受學隨轉。**

　　又於諸善身語意業受學隨轉者：福、不動行，總名諸善身語意業。彼於因果不知出離，唯依教法，或依誨法，亦於能起不正作意相應無明，猶故發起，是名受學隨轉。

**由此因緣，於現法中，於諸煩惱、邪欲尋求、所作眾苦無有差別。**

未二、明雜染

**彼唯即於此誓受遠離，便生喜足，於現法中不起聖道，不證涅槃。彼雖如是防護而住，於現法中暫時不作惡不善業，然為煩惱隨眠纏縛。既終歿已，後有續生；隨所受身，依先業緣廣起雜染。**

　　於諸煩惱邪欲尋求所作眾苦者：謂生等苦，隨業所作，業復以諸煩惱邪欲尋求為其因緣。此中義顯煩惱、業、生三種雜染，如次配釋應知。

午二、善防護2　未一、標列差別

**若善防護身語意業而住者，有此差別。謂此依彼誓受遠離，不造新業，故業雖熟，暫觸異熟尋能變吐。**

未二、成善護住2　申一、由無雜染3　酉一、標堪能

**彼唯於此誓受遠離不生喜足，於現法中能起聖道，亦能證得彼果涅槃。**

酉二、釋證得2　戌一、有餘依涅槃

**彼於爾時，乃至有識身相續住，恆受先業所感諸受。於現法中，彼有識身，乃至壽量未滅盡位，常相續住。**

戌二、無餘依涅槃

**壽量若盡，捨有識身，於後命根更不成就。由是因緣，識與一切諸受俱滅，後不相續，彼如影受與其識樹皆滅盡故，遍於一切不可施設。**

酉三、攝略義

**彼於爾時，由二因緣，先所作業於當來世不能為染。一、由煩惱為其助伴令雜染者無餘斷故；二、由依此諸行相續成熟雜染無餘滅故。**

申二、由證恆住2　酉一、釋多差別

**彼於爾時，諸有情所善友意樂相續轉故，名無怨心；於彼所緣瞋恚斷故，名無恚心；於業異熟深見過患增上緣力誓遠離故，名無染心；已具獲得能對治彼諸聖道故，名無顛倒善解脫心。彼由如是，能具證得六種恆住。**

酉二、結異先住

**若有於彼多所住者，於現法中，雖有種種諸惡不善業緣間雜，由此遠離，一向成善。由是因緣，當知此與先防護住有其差別。**

　　若有於彼多所住者等者：謂如前說，於善防護身語意業而住多修習故。

辰三、辨施設3　巳一、施設領受業異熟論2　午一、總標

**復次，當知施設領受業異熟論，由五種相成其雜染，由五種相成不雜染。**

午二、別辨2　未一、成雜染3　申一、徵

**云何名為由五種相成其雜染？**

申二、列

**謂由施設惡因論故，亦由施設無因論故，及由施設惡因、無因有三過故。**

申三、釋3　酉一、施設惡因論

**此中施設惡因論者，謂如有一，起如是見，立如是論：若有士夫補特伽羅，諸所領受，一切皆是宿因所作。如是或謂自在、變化等因所作。**

酉二、施設無因論

**施設無因論者，謂如有一，起如是見，立如是論：若有士夫補特伽羅，諸所領受，當知一切無因無緣。**

酉三、施設惡因無因有三種過2　戌一、徵

**云何施設惡因、無因有三種過？**

戌二、釋2　亥一、別辨相3　天一、諸不善受因不成過3　地一、標

**謂現法中，不善俱行不善諸受，宿世業為因亦有過失，現法業為因亦有過失。**

地二、釋2　玄一、宿業為因2　黃一、標過

**若言此受宿世惡業以為因者，是則有一，依於不善諸樂法受，而有其樂不善受生，此用宿世諸不善業以為因生，不應道理。**

　　依於不善諸樂法受等者：謂依過去不善諸樂法受，應感苦異熟果。而於現法感樂異熟不善受生，謂是宿業為因，不應道理。

黃二、釋非

**何以故？非彼宿世諸不善業於現法中感樂異熟，應正道理。**

玄二、現業為因

**若言此受用現法中惡業為因，是則退失自意所立諸惡因論及無因論，謂諸所受皆宿因作，乃至廣說。**

地三、結

**是名初過。**

　　乃至廣說者：謂如前說，自在變化等因所作，或復一切無因無緣，是名廣說應知。

天二、謗精進過

**又若說言：諸不善法皆用宿世惡業為因。是則決定所有善法，亦用宿世善法為因。如是所有不善對治，諸善加行俱生精進，皆成無用。如是名為第二過失。**

天三、謗正智過2　地一、辨2　玄一、舉難2　黃一、無觀察智難

**又若現在無有士用，是則應無依善不善審正觀察是所應作、所不應作。**

黃二、無如實智難

**又如實智應成無用。謂了知已，此我應轉、此我應成。**

　　此我應轉等者：轉謂轉捨，了知染已，此應轉故。成謂成就，了知淨已，此應成故。

**彼非有故，此亦非有，故如實智理不成就。**

玄二、出過

**智不成故，念不安住；念不住故，無三摩地；無有定故，不正尋思，令心迷亂；心迷亂故，便應欣慕愚夫同意所樂諸根；由彼獲得愚夫同意所樂法故，是則退失并沙門法及沙門論。**

地二、結

**如是名為第三過失。**

　　彼非有故等者：謂彼現在士用若許非有，此如實智亦應非有故。

亥二、攝略說

**若略說此，有三種過。謂現在世諸不善受因不成過、謗精進過、謗正智過。**

未二、成不雜染3　申一、徵

**云何施設領受一切業異熟論，由五種相成不雜染？**

申二、列

**謂若能領受者，若由此領受，若如是領受，若領受時如是雜染、如是清淨。**

申三、釋4　酉一、能領受者

**當知此中，依五取蘊，施設假名補特伽羅為領受者。**

酉二、由此領受

**即此假者，由六觸處故能領受。**

酉三、如是領受

**於母胎中四種差別，謂依精血大種所造，諸業、煩惱之所攝受，結生相續有取之識，及母腹中所有孔穴。**

　　於母胎中四種差別等者：謂如下說：次有名色，次有六處，次觸，次受。是名於母胎中四種差別。於入胎時，父母精血為所依止，名依精血大種所造。中有趣生，業、煩惱力為其增上，由是此說諸業、煩惱之所攝受。餘文易知。

**由如是故，得入母胎；次有名色，次有六處，次觸，次受。如是次第而有領受。**

酉四、領受時雜染清淨2　戌一、總標二因

**又即此受，亦用現在觸為其因，亦用宿世業等為因。**

戌二、別顯染淨2　亥一、雜染攝2　天一、出因緣

**彼若聽聞諸不正法、非理作意以為因緣，便觸無明觸所生受；受為緣故，復生於愛；愛為緣故，復生於取；乃至當來生老死等眾苦差別。**

天二、明所攝

**如是領受諸無明觸所生受時，便有雜染所攝二諦。**

　　便有雜染所攝二諦者：此說二諦，謂苦、集諦應知。

亥二、清淨攝2　天一、出因緣

**與此相違，聽聞正法、如理作意為因緣故，便能領受明觸所生諸受差別。**

天二、明所攝

**受此受時，便有清淨所攝二諦。**

　　便有清淨所攝二諦者：此說二諦，謂滅、道諦應知。

巳二、施設業行過患勝利2　午一、過患攝2　未一、標列

**復次，當知施設邪業清淨及邪行中，有二過患。何等為二？一、內證稽留過患，二、他所譏毀過患。**

未二、隨釋3　申一、施設邪業清淨2　酉一、徵

**云何施設邪業清淨？**

酉二、釋2　戌一、出彼論

**謂如有一，實非大師，妄分別已**[^8]**，自稱大師。宣說如是邪施設論，謂現法中諸所受苦，一切皆是宿因所作。**

戌二、明彼見3　亥一、舉二因

**彼見宿世諸不善業為二種因，謂現法中諸不善業，皆是宿業串習所引；諸所受苦，亦是彼業之所造作。**

亥二、成方便2　天一、由修苦行

**由是因緣，修自苦行，令故惡業所招苦果皆悉變吐，更不造作當不善業。**

天二、由能防護

**於現法中，又能防護身語意住，後當勤修一向善業，令不善法轉成非漏。**

亥三、顯究竟

**由此因緣，不善業盡；由彼盡故，眾苦亦盡，證苦邊際。**

申二、邪行3　酉一、徵

**云何邪行？**

酉二、釋2　戌一、信非真實

**謂如有一，不能了知自業雜染，不能了知彼業對治，又於前後所證差別不如實知。彼成如是愚癡法故，於其師所得無根信，於非信處妄生真實聖教勝**[^9]**解。**

戌二、疑不決了2　亥一、由不請問

**彼由墜墮非實非理，邪論朋黨他迴動時，於可疑處而不生疑，不尋求師躬往請問：為能正記，為不能記？為能淨疑，為不能淨？為一切智、非一切智？**

亥二、由畢竟轉3　天一、標

**大師去世，於所疑處畢竟隨轉。**

天二、徵

**何以故？**

天三、釋

**大師住世，能為決了此一切智、非一切智。大師滅後，何所請問？云何決了？**

酉三、結

**是名邪行。**

　　能為決了此一切智等者：謂能決了所可疑處，此邪論師為一切智、非一切智故。

申三、二種過患2　酉一、內證稽留過患3　戌一、徵

**何緣應知，如是施設令業清淨，不應道理？**

戌二、釋2　亥一、出不應理2　天一、標列二緣

**由二緣故，謂彼苦行宿因所作不應理故，由此能盡宿不善業不應理故。**

天二、釋其所以2　地一、苦非宿作

**所以者何？軟中上品自苦行緣所逼切時，軟中上品苦受生故；即此三品逼緣遠離，由所逼切三品苦受不得生故；宿因所作不應道理。**

地二、不盡宿業

**又此苦行，無有功能令宿所作能感苦受諸不善業成順樂受，是故彼起如是定見，由自苦行，令宿所作惡業變吐，不應道理**[^10]**。**

亥二、別廣徵詰2　天一、詰宿所作2　地一、總徵

**若有是事，彼宿所作能順苦受諸不善業，為能感得於現法中自苦逼切苦受果不？**

地二、別詰2　玄一、詰能感得2　黃一、自然變吐難

**若言感得此苦受果，修自苦行即為唐捐。受彼果已，自然變吐。若如是者，宿世所作諸不善業，非自苦行所能變吐。**

黃二、後果非吐難

**又即此業一分可吐。謂現法中受彼果者，若餘能順後所受業，彼於後世當受其果，非自苦行可令其果悉皆變吐。**

玄二、詰非感得

**若言現在逼切苦受非宿因作，如是所說諸所領受，一切皆是宿因所作，不應道理。**

天二、詰盡宿業3　地一、出業決定2　玄一、別辨相

**如能隨順苦受惡業，不可令其成順樂受；如是宿世所作能順樂受善業，不可令其成順不苦不樂受業。或彼二種順現法受，不可令其成順後受；若順後受，不可令其成無所受。若未成熟，不可令熟；若已成熟，不可彼彼方便令轉。**

　　或彼二種順現法受者：此說二種，即善、惡業應知。

玄二、攝要義

**此中所說要略義者，所謂一切善不善業，自性決定、時分決定、品類決定。**

地二、詰無堪能2　玄一、隨業決定難

**若如是者，隨業決定，必能攝受如是類果。於中更自受逼切苦，復何所用。**

玄二、隨自所許難

**又若此受宿業因感，彼自所許令業一分滅**[^11]**盡可得少分勝利。由是因緣，如此所計少分勝利亦無所有。**

地三、結終無脫

**如是則為極自稽留業所縛故，終無解脫。**

戌三、結

**由此道理，是名於此邪論邪行第一過患，謂於內證自義稽留。**

酉二、他所譏毀過患2　戌一、徵

**云何他所譏毀過患？**

戌二、釋2　亥一、出彼論行2　天一、標

**謂彼依止二種邪論，發起三種自苦惱行。**

天二、釋2　地一、二種邪論2　玄一、第一邪論

**若作是說：所有士夫補特伽羅，諸所領受，一切皆是宿因所作。是名第一邪論，謂惡因論。**

玄二、第二邪論

**復有說言：如彼最初自在變化，從是已後，諸所領受，一切皆是宿業所作。是名第二邪論，謂惡因論。**

地二、三自苦行2　玄一、標

**三種自苦行者，謂身語意護。**

玄二、釋3　黃一、身護

**身護者，謂不以身與餘有情共相雜住，唯往山林、阿練若處，獨居閑靜，都無所見而修苦行。**

黃二、語護

**語護者，謂彼受持默無言禁。**

黃三、意護

**意護者，謂心忍受自逼切苦。**

亥二、顯他譏毀2　天一、出其因緣2　地一、標

**彼起如是欲樂言說，為他顯示，由此二種所見圓滿，及由三種苦行圓滿，能越眾苦。然其自苦不能越度，是故為他之所譏毀。**

地二、釋

**若諸所受一切皆是宿因所作，亦是自在變化因作，亦是三種苦行能越因之所作，是則三種修苦行俱所受眾苦，定是宿世黑業所感，亦是暴惡自在所化，三種苦行皆不能越，是故於今受斯苦受。**

天二、結名過患

**若彼雖復內證稽留，而有為他所稱讚者，猶尚不可，況此為他稱讚勝利亦無所有，是故名為第二過患。由此分故，唯可譏毀。**

午二、勝利攝2　未一、標列

**復次，與上相違，當知施設正業染淨及正行中，有二勝利。一者、內證無滯勝利，二者、他所稱讚勝利。**

未二、隨釋3　申一、施設正業染淨2　酉一、辨2　戌一、施設業雜染論3　亥一、徵

**云何施設業雜染論？**

亥二、釋

**謂有二業。一者、善業，二、不善業。於過去世已曾造作善不善業，今現法中受愛非愛異熟果等。受愛非愛果差別時，更復造作善不善業，由此當來受愛非愛異熟果等。**

亥三、結

**如是名為業雜染論。**

　　受愛非愛異熟果等者：此中等言，等取餘等流果及增上果應知。

戌二、施設業清淨論3　亥一、徵

**云何施設業清淨論？**

亥二、釋

**謂如有一，不造新業，故業觸已，尋復變吐，由對治力永斷無餘，故得清淨。**

亥三、結

**如是名為令雜染業得清淨論。**

酉二、結

**如是施設正業染淨，名無上論。**

申二、正行3　酉一、徵

**云何正行？**

酉二、釋2　戌一、由聞思

**謂如有一，於正法中成就多聞，於業雜染及以清淨，正知雜染、清淨相已，捨不善業，修習善業。**

戌二、由修治3　亥一、修習止觀2　天一、總標

**彼於聞思如理作意勤方便已，為證修故，住空閑處，淨修治心，令離諸蓋及眾苦法。**

天二、別釋2　地一、令離諸蓋2　玄一、止所對治

**為欲斷除貪欲、瞋恚、掉舉惡作，以九種行安住其心，令心棄捨止所對治。**

　　以九種行安住其心者：聲聞地說九種心住，其相應知。（陵本三十卷九頁2511）

玄二、觀所對治

**為欲斷除惛沈睡眠及以疑蓋，分析六事如理作意，修飾其心，令心棄捨觀所對治。**

　　分析六事者：聲聞地說六事差別所緣毗鉢舍那，其相應知。（陵本三十卷十二頁2520）

地二、令離眾苦

**從彼止觀所治出已，能正修學，消伏眾苦。**

亥二、思擇受用2　天一、總標

**彼既如是淨修其心，令離諸蓋眾苦法已，復於衣服、飲食、臥具受用儀則，淨修其心。**

天二、別辨2　地一、受用麤弊

**若由習近如是衣服乃至臥具，不善法增，善法退減，即便遠離。寧可受用麤弊衣等，惙爾自存，忍受眾苦，進修正行。**

地二、受用勝妙3　玄一、顯過患2　黃一、標流漏

**又由二緣，受用勝妙衣服等因，能令生長惡不善法，謂諸妄想不正尋思。**

黃二、釋二緣

**何等二緣？一、於諸善未能長時串修習故，心不調柔；二、於衣服、飲食等事欲貪堅著。**

玄二、明思擇

**由是因緣，修正行者調柔其心，令堪所作；於衣服等欲貪堅著，及諸無常眾緣生法，恆常繫念，深見過患。**

玄三、結無染

**爾時雖復受用勝妙衣服等事，而於其中無有**[^12]**雜染。如是行者亦受安樂，亦無有罪。**

亥三、通達隨眠3　天一、出為染

**由奢摩他、毗鉢舍那修習力故，淨修其心離諸蓋已，由思擇力，於衣服等邪受用故，雖於爾時暫少成就心一境性，欲貪隨眠仍未斷故，於當來世復為雜染。**

　　於衣服等邪受用故等者：前說於衣服等欲貪堅著，名邪受用。恆常繫念，深見過患，名於爾時暫少成就心一境性。

天二、明修斷

**彼以妙慧通達是已，便修加行。為畢竟斷，受用如法邊際臥具，離諸貪著，先善修治正定資糧，漸次乃至能入清淨第四靜慮。**

天三、顯解脫

**以此為依，證諦現觀，隨得漏盡心善解脫。於一切苦得離繫故，究竟寂靜所攝受故，微妙清淨一切身心無間滿故，一切煩惱永離繫故，普能領納諸無漏受。**

酉三、結

**是名正行。**

申三、二勝利

**如是應知內證無滯，及彼相違五種差別他所稱讚。**

　　及彼相違五種差別等者：前說他所譏毀過患，謂彼依止二種邪論，發起三種自苦惱行，是名五種差別。今說他所稱讚，與彼相違，應知其相。

**彼於爾時，從諸蓋纏及一切苦心善解脫，於現法中彼諸隨眠無餘永斷，前際、後際業及異熟所有雜染皆善解脫，由於現法獲得聖道及道果故。**

巳三、施設補特伽羅差別3　午一、標

**復次，略有三種補特伽羅。**

午二、列

**一者、未入聖教異生，二者、已入聖教有學，三者、已入聖教異生。**

午三、釋2　未一、標由三相

**由三種相，應知最初補特伽羅。第二、第三，當知亦爾。**

未二、釋其差別3　申一、未入聖教異生2　酉一、徵

**云何三相，應知最初補特伽羅？**

酉二、釋3　戌一、有斷非生2　亥一、標類

**謂初有一補特伽羅，已得成就世間正見，了知有施，乃至廣說。**

　　了知有施乃至廣說者：謂有施與、有愛養、有祠祀，與彼一切誹謗邪見相違，故名正見。有尋有伺地廣說諸邪見相應知。（陵本八卷十四頁[^13]611）

亥二、辨相2　天一、出隨轉

**彼於異時，聞不正法為因緣故，而便發起非理作意。世間正見臨將欲滅，雖未一切悉皆已滅，而堪能滅；又彼所治誹謗邪見臨將欲生，雖未已生，而堪能生。**

天二、明斷生

**彼於中間，聽聞正法為因緣故，遂還發生如理作意。彼臨欲生誹謗邪見不現行故，說名為斷；然其正見先成就故，不名為生。**

戌二、有生非斷

**第二，有一補特伽羅，不成正見及以邪見，聽聞正法、如理作意為因緣故，爾乃發生世間正見。彼於邪見不名為斷，先不成故。**

戌三、亦斷亦生

**第三，有一補特伽羅，成就邪見，聽聞正法、如理作意為因緣故，斷滅邪見，生起正見。**

申二、已入聖教有學2　酉一、徵

**云何三相，應知第二補特伽羅？**

酉二、釋2　戌一、標類

**謂於佛等已得證淨。**

戌二、辨相3　亥一、有生非斷

**彼於佛等先所現起一切無智，當於諸諦得現觀時先已斷盡，是故於今不名為斷；而於佛等證淨俱行明現前故，說名為生。**

亥二、有斷非生

**即以學道斷修所斷餘品無明，而於其明不名生起，此道與先種類同故。**

亥三、亦斷亦生

**彼無學道將現在前，修斷無明皆悉滅盡，又能生起諸無學明。**

申三、已入聖教異生2　酉一、徵

**云何三相，應知第三補特伽羅？**

酉二、釋2　戌一、標類

**謂聞無我相應正法。**

戌二、辨相3　亥一、有斷非生

**初但由聞發生信解，而未悟入。彼於無我生信解故，能斷我見；未悟入故，不得名為生無我見。**

亥二、有生非斷

**如所聞法，復能如理正思惟時，於無我理能悟入故，乃得名為生無我見，於彼隨眠而未能斷。**

亥三、亦斷亦生

**從此已後，由修道力，證諦現觀，方斷隨眠，發生無漏。**

**瑜伽師地論科句披尋記卷第八十九**

[^1]: 「愛」，陵本作「受」。

[^2]: 「知」，大正作「智」。

[^3]: 「罔」，大正、陵本作「誷」。

[^4]: 「構」，鉛版等披尋記作「橫」，韓清淨手稿無誤。卷二十二原文作「構」。

[^5]: 「悅」，大正作「說」。

[^6]: 「己」，陵本作「已」。

[^7]: 「有想見論」，披尋記原作「有想論」。卷八十七原文作「有想見論」。

[^8]: 「已」，大正作「己」。

[^9]: 「勝」，鉛版等披尋記作「聖」。陵本原作「勝」，韓清淨未改之。

[^10]: 大正、陵本無「不應道理」一句。

[^11]: 「滅」，大正作「減」。

[^12]: 「有」，大正作「所」。

[^13]: 「十四頁」，披尋記原作「四頁」。
