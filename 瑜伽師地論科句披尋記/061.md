# 瑜伽師地論科句披尋記卷第六十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中有尋有伺等三地之四**

戊二、引經說3　己一、決擇諸王德失差別2　庚一、出愛王白佛2　辛一、述因緣3　壬一、由觀察2　癸一、於過失

**復次，如佛世尊為出愛王所說經言：彼王一時往詣佛所，頂禮佛足，白言：世尊！有一沙門、若婆羅門來至我所，以不真實過失，現前呵諫於我，我於爾時，其心不生悔惱憂慼。何以故？觀此過失，於我自身都不見故。**

癸二、於功德

**又有沙門、若婆羅門來至我所，以不真實功德，現前讚勸於我，我於爾時，心亦不生歡喜踊躍。何以故？觀此功德，於我自身都不見故。**

壬二、由尋伺

**彼諸沙門及婆羅門既退還已，我便獨處空閑靜室，生如是心籌量尋伺：我當云何了知諸王真實過失、真實功德？若我知者，當捨其失，當修其德。誰有沙門、或婆羅門，能了諸王真實過失、真實功德，亦能為我廣開示者？**

壬三、由作念

**既尋伺已，便作是念：唯我世尊一切知者、一切見者，定當了知諸王所有真實過失、真實功德，我今當往佛世尊所，請問斯義。**

辛二、請問義

**故我今者來至佛所，請決是義，唯願如來為我開示。世尊！云何諸王真實過失？云何諸王真實功德？作是請已。**

庚二、佛告出愛王3　辛一、略標

**爾時，世尊告出愛王曰：大王！大王今者應當了知王之過失、王之功德、王衰損門、王方便門、王可愛法，及能引發王可愛法。**

辛二、別釋6　壬一、王之過失2　癸一、徵

**云何名為王之過失？**

癸二、釋3　子一、標成就

**大王當知！王過失者略有十種。王若成就如是過失，雖有大府庫、有大輔佐、有大軍眾，然不可歸仰。**

子二、列種類

**何等為十？一、種姓不高，二、不得自在，三、立性暴惡，四、猛利憤發，五、恩惠奢薄，六、受邪佞言，七、所作不思不順儀則，八、不顧善法，九、不知差別忘所作恩，十、一向縱任專行放逸。**

子三、隨別釋2　丑一、辨相10　寅一、種姓不高

**云何名王種姓不高？謂有國王，隨一下類王家而生，非宿尊貴；或雖於此王家而生，賤女之子，不相似子；或是大臣、輔相、國師、群官等子。如是名王種姓不高。**

寅二、不得自在

**云何名王不得自在？謂有國王，為諸大臣、輔相、國師、群官所制，不隨所欲作所應作，錫賚群臣；於妙五欲，亦不如意歡娛遊戲。如是名王不得自在。**

寅三、立性暴惡2　卯一、徵

**云何名王立性暴惡？**

卯二、釋3　辰一、辨差別3　巳一、對面暴惡

**謂有國王，諸群臣類或餘人等，隨於一處現行少小不如意事，即便對面擯黜，發麤惡言，咆勃忿恚，顰蹙而住，時生憤發。**

巳二、背面暴惡

**設不對面，背彼向餘而作於前擯辱等事。**

巳三、懊恚暴惡2　午一、暫時暴惡

**設不對面、亦不背彼向餘而作於前黜罵等事，然唯內意憤恚鬱怏，懷惱害心、懷怨恨心，然不長時持憤恚心相續不捨。**

午二、長久暴惡

**復有內意憤恚鬱怏，懷惱害心、懷怨恨心，亦於長時持憤恚心相續不捨。**

辰二、結略義

**由如是相對面暴惡、背面暴惡、懊恚暴惡、暫時暴惡、長久暴惡，如是名王立性暴惡。**

辰三、出大罪

**大王當知！長久暴惡名獲大罪，非是餘者。**

寅四、猛利憤發

**云何名王猛利憤發？謂有國王，諸群臣等有小愆過、有少違越，便削封祿，奪去妻妾，或以重罰而刑罰之。如是名王猛利憤發。**

寅五、恩惠奢薄

**云何名王恩惠奢薄？謂有國王，諸群臣等供奉侍衛，雖極清淨，善稱其心，而以微劣軟言慰諭；頒賜爵祿、酬賞勳庸不能圓滿，不順常式。或損耗已、或稽留已、或推注已、或怨恨已，然後方與。如是名王恩惠奢薄。**

　　或推注已或怨恨已者：謂或令彼受大劬勞，及或令彼心生怨恨故。

寅六、受邪佞言

**云何名王受邪佞言？謂**[^1]**有國王，諸群臣等實非聰叡，有聰叡慢，貪濁偏黨，不閑憲式，情懷謀叛，不修善政，聽受信用如是輩人所進諫議，由此因緣，王務、財寶、名稱、善政并皆衰損。如是名王受邪佞言。**

寅七、所作不思不順儀則3　卯一、徵

**云何名王所作不思不順儀則？**

卯二、釋2　辰一、所作不思

**謂有國王，不能究察、不審究察、不能思擇、不審思擇諸群臣輩，於彼彼務機密事中，不堪委任而委任之，堪委任者而不委任；堪驅役者而不驅役，不堪役者乃驅役之；應賞賚者而刑罰之，應刑罰者而賞賚之。**

辰二、不順儀則

**又於群臣，不善安處先王儀則；由此群臣處大朝會，餘論未終發言間絕，不敬不憚而興諫諍，不如旨教而善奉行，不正安住王之教命。**

卯三、結

**如是名王所作不思不順儀則。**

寅八、不顧善法

**云何名王不顧善法？謂有國王，不信他世，亦不曉悟；由於他世不信不悟，便於當來善不善業、愛非愛果不能信解；不信解故，無有羞恥，隨情造作身語意業三種惡行，不能時時布施、修福、受齋、學戒。如是名王不顧善法。**

寅九、不知差別忘所作恩3　卯一、徵

**云何名王不知差別忘所作恩？**

卯二、釋2　辰一、不知差別

**謂有國王，於諸大臣、輔相、國師及群官等其心顛倒，不善了知忠信、技藝**[^2]**、智慧差別。以不知故，非忠信所生忠信想，於忠信**[^3]**所非忠信想；無技藝所生技藝想，有技藝所無技藝想；於惡慧所生善慧想，於善慧所生惡慧想。彼由如是心顛倒故，於非忠信、無有技藝、惡慧臣所敬重愛養，忠信、技藝、善慧臣所反生輕賤。**

辰二、忘所作恩

**又諸臣等年耆衰邁，曾於長夜供奉侍衛，知其無勢、無力、無勇，遂不敬愛，不賜爵祿、不酬其賞；設被陵懱，捨而不問。**

卯三、結

**如是名王不知差別忘所作恩。**

寅十、一向縱任專行放逸

**云何名王一向縱任專行放逸？謂有國王，於妙五欲一向沈沒、耽著嬉戲、愛樂受行，不能時時勖勵方便作所應作，勞賚群臣。如是名王一向縱任專行放逸。**

丑二、結攝2　寅一、結前

**若有國王成就如是十種過失，雖有大府庫、有大輔佐、有大軍眾，而不可歸仰。**

寅二、略攝

**大王當知！此十過失，初一是王種姓過失，餘九是王自性過失。**

壬二、王之功德2　癸一、徵

**云何名為王之功德？**

癸二、釋3　子一、標成就

**大王當知！王功德者略有十種。王若成就如是功德，雖無大府庫、無大輔佐、無大軍眾，而可歸仰。**

子二、列種類

**何等為十？一、種姓尊高，二、得大自在，三、性不暴惡，四、憤發輕微，五、恩惠猛利，六、受正直言，七、所作諦思善順儀則，八、顧戀善法，九、善知差別知所作恩，十、不自縱任不行放逸。**

子三、隨別釋2　丑一、辨相10　寅一、種姓尊高

**云何名王種姓尊高？謂有國王，處在相似王家而生，宿世尊貴，是相似子。如是名王種姓尊高。**

寅二、得大自在

**云何名王得大自在？謂有國王，自隨所欲作所應作，勞賚群臣，於妙五欲歡娛遊戲，於諸大臣、輔相、國師、群官等所，凡出教命，宣布無礙。如是名王得大自在。**

寅三、性不暴惡2　卯一、徵

**云何名王性不暴惡？**

卯二、釋2　辰一、辨差別

**謂有國王，諸群臣等隨於何處，雖行增上不如意事，性能容忍，不現擯黜，不發麤言，亦不咆勃，廣說乃至不生憤發，亦不背面而作前事，亦不內意祕匿忿纏，亦不長夜蓄怨憤心，相續不捨。**

辰二、結略義

**不現暴惡、不背暴惡、不匿暴惡、不久暴惡。如是名王性不暴惡。**

寅四、憤發輕微

**云何名王憤發輕微？謂有國王，諸群臣等雖有大愆、有大違越，而不一切削其封祿、奪其妻妾，不以重罰而刑罰之，隨過輕重而行黜罰。如是名王憤發輕微。**

寅五、恩惠猛利

**云何名王恩惠猛利？謂有國王，諸群臣等正直現前供奉侍衛，其心清淨、其心調順，於時時中，以正圓滿軟言慰諭；具足頒錫爵祿、勳庸，而不令彼損耗、稽留、劬勞、怨恨；易可供奉，不難承事。如是名王恩惠猛利。**

寅六、受正直言

**云何名王受正直言？謂有國王，諸群臣等實有聰叡，無聰叡慢，無濁無偏，善閑憲式，情無違叛，樂修善法，聽受信用如是輩人所進言議，由此因緣，國務、財寶、名稱、善法皆悉增盛。如是名王受正直言。**

寅七、所作諦思善順儀則3　卯一、徵

**云何名王所作諦思善順儀則？**

卯二、釋2　辰一、所作諦思

**謂有國王，性能究察、能審究察、性能思擇、能審思擇諸群臣等，於彼彼務機密事中，不堪委任而不委任，堪委任者而委任之；不堪役者而不驅役，堪驅役者乃驅役之；應賞賚者而正賞賚，應刑罰者而正刑罰；凡有所為，審思審擇，然後方作，而不卒暴。**

辰二、善順儀則

**又於群臣，能善安處先王儀則；由此群臣雖處宴**[^4]**會，終不發言間絕餘論，要待言終，恭敬畏憚而興諫諍，如其旨教而善奉行，能正安住王之教命。**

卯三、結

**如是名王所作諦思善順儀則。**

寅八、顧戀善法

**云何名王顧戀善法？謂有國王，信知他世；由信知故，便於當來淨不淨業、愛非愛果能善信解；由信解故，具足慚恥，而不縱情作身語意三種惡行，時時思擇布施、修福、受齋、學戒。如是名王顧戀善法。**

寅九、善知差別知所作恩3　卯一、徵

**云何名王善知差別知所作恩？**

卯二、釋2　辰一、善知差別

**謂有國王，於諸大臣、輔相、國師及群官等心無顛倒，能善了知忠信、技藝、智慧差別。若諸群臣忠信、技藝及與智慧，若有若無并如實知。於其無者輕而遠之，於其有者敬而愛之，而正攝受。**

辰二、知所作恩

**又諸臣等年耆衰邁，曾於長夜供奉侍衛，雖知無勢、無力、無勇，然念昔恩，轉懷敬愛，而不輕賤，爵祿、勳庸分賞無替。**

卯三、結

**如是名王善知差別知所作恩。**

寅十、不自縱任不行放逸

**云何名王不自縱任不行放逸？謂有國王，於妙五欲而不沈沒、耽著嬉戲、愛樂受行，能於時時勖勵方便作所應作，勞賚群臣。如是名王不自縱任不行放逸。**

丑二、結攝2　寅一、結前

**若王成就如是功德，雖無大府庫、無大輔佐、無大軍眾，而可歸仰。**

寅二、略攝

**大王當知！如是十種王之功德，初一名為種姓功德，餘九名為自性功德。**

壬三、王衰損門2　癸一、徵

**云何名為王衰損門？**

癸二、釋3　子一、略說3　丑一、標

**大王當知！王衰損門略有五種。**

丑二、列

**一、不善觀察而攝群臣；二、雖善觀察而攝群臣，無恩妙行，縱有非時；三、專行放逸，不思機務；四、專行放逸，不守府庫；五、專行放逸，不修法行。**

丑三、結

**如是五種皆悉名為王衰損門。**

子二、廣釋5　丑一、不善觀察而攝羣臣3　寅一、徵

**云何名王不善觀察而攝群臣？**

寅二、釋2　卯一、明彼攝

**謂有國王，於群臣等不能究察、不審究察、不能思擇、不審思擇，忠信、技藝、智慧差別，攝為親侍，加以寵愛，厚賜爵祿，重賞勳庸，最機密處而相委任，數以軟言現為慰諭。**

卯二、成衰損

**然此群臣，所付財寶多有損費。若遇怨敵、惡友、軍陣，彼先退敗，恐懼破散為他所勝，遲留人後，奔北無戀，矯行惡策，動虧王政。**

寅三、結

**如是名王不善觀察而攝群臣。**

丑二、無恩妙行縱有非時3　寅一、徵

**云何名王雖善觀察而攝群臣，無恩妙行，縱有非時？**

寅二、攝2　卯一、明彼攝2　辰一、無恩妙行

**謂有國王，雖於群臣性能究察、能審究察、性能思擇、能審思擇，忠信、技藝、智慧差別，攝為親侍，而不寵愛，不如其量具賜爵祿，最機密處亦不委任，不數軟言現相慰諭。**

辰二、縱有非時

**彼**[^5]**於一時，王遇怨敵、惡友、軍陣，廣說乃至大怖畏事命難現前，爾時於臣方行寵愛，廣說乃至數以軟言而相慰諭。**

卯二、成衰損

**時群臣等共相謂曰：王於今者危迫因緣，方於我等暫行妙行，非長久心。知此事已，雖有忠信、技藝、智慧，隱而不現。**

寅三、結

**如是名王雖善觀察而攝群臣，無恩妙行，縱有非時。**

丑三、專行放逸不思機務3　寅一、徵

**云何名王專行放逸，不思機務？**

寅二、釋2　卯一、舉於應和好方便

**謂有國王，於應和好所作所成機務等事，而不時時獨處空閑，或與智者共正思惟、稱量、觀察和好方便。**

卯二、例於乖絕方便等

**如是於應乖絕所作所成機務等事，於應惠施所作所成機務等事，於應軍陣所作所成機務等事，於應攝受大力朋黨所作所成機務等事，皆不時時獨處空閑，或與智者共正思惟、稱量、觀察乖絕方便，乃至攝受彊黨方便。**

寅三、結

**如是名王專行放逸，不思機務。**

丑四、專行放逸不守府庫

**云何名王專行放逸，不守府庫？謂有國王，寡營事業、拙營事業、不持事業、不觀事業，不禁王門、不禁宮門、不禁府庫，或於俳優、伎**[^6]**樂、笑弄、倡逸等所，或復耽樂博弈戲等，非量損費所有財寶。如是名王專行放逸不守府庫。**

丑五、專行放逸不修法行3　寅一、徵

**云何名王專行放逸，不修法行？**

寅二、釋2　卯一、不能請問

**謂有國王，於世所知柔和淳質、聰慧辯才、得理解脫、巧便無害、樂無害法，所有沙門、若婆羅門，不能數往禮敬諮詢：云何為善？云何不善？云何有罪？云何無罪？作何等業能致吉祥，遠離諸惡？**

卯二、不能修行

**設得聞已，亦不勖勵如說修行，不能時時惠施、樹福、受齋、學戒。**

寅三、結

**如是名王專行放逸，不修法行。**

子三、結配2　丑一、結

**若有國王成就如是五衰損門，當知此王退失現法、後法義利。**

丑二、配

**謂前四門退現法利，最後一門退後法利。**

壬四、王方便門2　癸一、徵

**云何名為王方便門？**

癸二、釋5　子一、標

**大王當知！王方便門略有五種。**

子二、徵

**何等為五？**

子三、列

**一、善觀察攝受群臣；二、能以時行恩妙行；三、無放逸，專思機務；四、無放逸，善守府庫；五、無放逸，專修法行。**

子四、釋5　丑一、能善觀察攝受羣臣

**云何名王能善觀察攝受群臣？謂有國王，於群臣等性能究察、能審究察、性能思擇、能審思擇，忠信、技藝、智慧差別，攝為親侍。如是名王能善觀察攝受群臣。**

丑二、能善以時行恩妙行

**云何名王能善以時行恩妙行？謂有國王，於諸群臣善觀察已，攝為親侍，加以寵愛，隨其度量厚賜爵祿、重賞勳庸，最機密處而相委任，數以軟言現相慰諭。彼於一時，王遇怨敵、惡友、軍陣，大怖畏事命難現前，即便罄竭，顯示忠信、技藝、智慧。如是名王能善以時行恩妙行。**

丑三、無有放逸專思機務3　寅一、徵

**云何名王無有放逸，專思機務？**

寅二、釋2　卯一、舉於和好方便

**謂有國王，於應和好所作所成機務等事，能於時時獨處空閑，或與智者共正思惟、稱量、觀察和好方便。**

卯二、例於乖絕方便

**如是於應乖絕所作所成機務等事，於應惠施所作所成機務等事，於應軍陣所作所成機務等事，於應攝受大力朋黨所作所成機務等事，皆能時時獨處空閑，或與智者共正思惟、稱量、觀察乖絕方便，乃至攝受彊黨方便。**

寅三、結

**如是名王無有放逸，專思機務。**

丑四、無有放逸善守府庫

**云何名王無有放逸，善守府庫？謂有國王，廣營事業、巧營事業、善持事業、善觀事業，善禁王門、善禁宮門、善禁府庫，又於俳優、伎**[^7]**樂、笑弄、倡逸等所，不以非量而費財寶，亦不耽樂博弈戲等。如是名王無有放逸，善守府庫。**

丑五、無有放逸專修法行3　寅一、徵

**云何名王無有放逸，專修法行？**

寅二、釋2　卯一、能請問

**謂有國王，於世所知柔和淳質、聰慧辯才、得理解脫、巧便無害、樂無害法，所有沙門、若婆羅門，而能數往禮敬諮詢：云何為善？云何不善？何等有罪？何等無罪？作何等業能致吉祥，遠離諸惡？**

卯二、能修行

**既得聞已，善能勖勵如說修行，亦能時時惠施、樹福、受齋、學戒。**

寅三、結

**如是名王無有放逸，專修法行。**

子五、結配2　寅一、結

**若有國王成就如是五方便門，當知此王不退現法、後法義利。**

寅二、配

**謂前四門不退現法所有義利，最後一門不退後法所有義利。**

壬五、王可愛法2　癸一、徵

**云何名為王可愛法？**

癸二、釋4　子一、標

**大王當知！略有五種諸王可愛、可樂、可欣、可意之法。**

子二、徵

**何等為五？**

子三、列

**一、世所敬愛，二、自在增上，三、能摧怨敵，四、善攝養身，五、能往善趣。**

子四、結

**如是五種，是王可愛、可樂、可欣、可意之法。**

壬六、能引王可愛法2　癸一、徵

**云何能引王可愛法？**

癸二、釋5　子一、標

**大王當知！略有五種能引諸王可愛之法。**

子二、徵

**何等為五？**

子三、列

**一、恩養世間，二、英勇具足，三、善權方便，四、正受境界，五、勤修法行。**

子四、釋5　丑一、恩養世間2　寅一、徵

**云何名王恩養世間？**

寅二、釋2　卯一、舉正化2　辰一、辨3　巳一、不貪財寶

**謂有國王，性本知足，於財寶門為性謹慎，不邪貪著，如其所應積集財寶，不廣營求。**

巳二、給施貧窮

**又有國王，性無貪吝，成就無貪白淨之法，以自所有庫藏珍財，隨力隨能，給施一切貧窮孤露。**

巳三、曉諭賞罰

**又有國王，柔和忍辱，多以軟言曉諭國界；於時時間，隨其所應分賞爵祿；終不以彼非所能業、惡業、重業役任群臣；諸有違犯可矜恕罪，即便矜恕，諸有違犯不可恕罪，以實、以時如理治罰。**

辰二、結

**如是名王以正化法恩養世間。**

卯二、釋引果

**由王受行如是恩養世間法故，遂感世間之所敬愛。**

丑二、英勇具足2　寅一、徵

**云何名王英勇具足？**

寅二、釋2　卯一、舉英勇

**謂有國王，計策無惰，武略圓滿；未降伏者而降伏之，已降伏者而攝護之；廣營事業，如前乃至不甚耽樂博弈戲等；**

　　廣營事業如前等者：前說：寡營事業、拙營事業、不持事業、不觀事業，不禁王門、不禁宮門、不禁府庫，或於俳優、伎樂、笑弄、倡逸等所，或復耽樂博奕戲等，非量損費所有財寶。今此翻彼應知。

**又善觀察應與不應與，勤於僚庶，應刑罰者正刑罰之，應攝養者正攝養之。如是名王英勇具足。**

卯二、釋引果

**由王受行如是英勇具足法故，遂能感得自在增上。**

丑三、善權方便2　寅一、徵

**云何名王善權方便？**

寅二、釋2　卯一、舉方便

**謂有國王，於應和好所作所成機務等事，如前乃至於應攝受大力朋黨所作所成機務等事，能正了知和好方便，乃至攝受彊黨方便。如是名王善權方便。**

卯二、釋引果

**由王受行如是善權方便法故，遂能摧伏所有怨敵。**

丑四、正受境界2　寅一、徵

**云何名王正受境界？**

寅二、釋2　卯一、舉受用2　辰一、辨2　巳一、列種種

**謂有國王，善能籌量府庫增減，不奢不吝，平等自處，清正受用、眾雜受用、勝妙受用、隨其時候所宜受用、與諸臣佐親屬受用、在於勝處而為受用、奏諸伎**[^8]**樂而為受用、無有愆失而為受用。**

巳二、釋無愆

**無愆失者，謂疾惱時，應食所宜，避所不宜；於康豫時，消已方食。若食未消，或食而利，皆不應食。應共食者正現在前，不應獨食精妙上味，詭擯餘人。**

辰二、結

**如是名王正受境界。**

卯二、釋引果

**由王受行如是正受境界法故，遂能善巧攝養自身。**

丑五、勤修法行2　寅一、徵

**云何名王勤修法行？**

寅二、釋2　卯一、舉法行3　辰一、標

**謂有國王，具足淨信、戒、聞、捨、慧。**

辰二、釋5　巳一、具足淨信

**云何名王具足淨信？謂有國王，信解他世，信解當來淨不淨業，及愛非愛果與異熟。如是名王具足淨信。**

巳二、具足淨戒

**云何名王具足淨戒？謂有國王，遠離殺生及不與取、婬欲邪行、妄語、飲酒諸放逸處。如是名王具足淨戒。**

巳三、具足淨聞

**云何名王具足淨聞？謂有國王，於現法義、於後法義，及於現法後法等義眾妙法門，善聽善受，習誦通利，專意研究，善見善達。如是名王具足淨聞。**

巳四、具足淨捨

**云何名王具足淨捨？謂有國王，雖在慳垢所纏眾中，心恆清淨，遠離慳垢，而處居家常行棄捨，舒手樂施，好興祠福，惠捨圓滿，於布施時常樂平等。如是名王具足淨捨。**

巳五、具足淨慧

**云何名王具足淨慧？謂有國王，如實了知善不善法、有罪無罪、修與不修**[^9]**、勝劣黑白，於廣分別諸緣生法亦如實知；縱令失念，生惡貪欲、瞋恚、忿、恨、覆、惱、慳、嫉、幻誑、諂曲、無慚、無愧、惡欲、惡見，而心覺悟，并不堅住。如是名王具足淨慧。**

辰三、結

**如是名王勤修法行。**

卯二、釋引果

**由王受行此法行故，能往善趣。**

子五、結配2　丑一、結

**如是五種能引發王可愛之法，能引諸王現法、後法所有利益。**

丑二、配

**謂初四種能引發王現法利益，最後一種能引發王後法利益。**

辛三、結勸3　壬一、總勸修學

**復次，大王當知！我已略說王之過失、王之功德、王衰損門、王方便門、王可愛法，及能引發王可愛法，是故大王應當修學。**

壬二、別勸所宜

**王之過失宜當遠離，王之功德宜當修習，王衰損門宜當遠離，王方便門宜當修學，王可愛法宜當希慕，能引發王可愛之法宜當受行。**

壬三、明獲利樂

**大王若能如是修學，當獲一切利益安樂。**

己二、決擇諸苦諦相差別2　庚一、別辨八苦7　辛一、生苦2　壬一、徵

**復次，如說生苦，乃至略說五取蘊苦。**

壬二、釋2　癸一、標列

**云何生苦？當知此苦由五種相。謂眾苦所隨故，麤重所隨故，眾苦所依故，煩惱所依故，不隨所欲離別法故。**

癸二、隨釋5　子一、眾苦所隨故苦

**云何眾苦所隨故苦？謂生那落迦及一向苦餓鬼趣中，若於胎生、卵生生時，種種憂苦之所隨逐，故名眾苦所隨故苦。**

子二、麤重所隨故苦

**云何麤重所隨故苦？謂三界諸行，為煩惱品麤重所隨，性不調柔，不自在轉，由此隨逐三界有情諸行生起，故名麤重所隨故苦。**

子三、眾苦所依故苦

**云何眾苦所依故苦？謂衰老等眾苦差別之所依故。**

子四、煩惱所依故苦

**云何煩惱所依故苦？謂受生已，於愛境愛，於瞋境瞋，於癡境癡，由是因緣，住不寂靜惛蕩身心不安隱苦，故名煩惱所依故苦。**

子五、不隨所欲離別法故苦

**云何不隨所欲離別法故苦？謂諸有情生者皆死、生必殞歿，所有壽命死為邊際、死為終極，如是等事非其所愛，由此因緣，唯受眾苦，是以不隨所欲離別法故，說生為苦。**

辛二、老苦

**云何老苦？當知亦由五相。謂於五處衰退故苦。一、盛色衰退故；二、氣力衰退故；三、諸根衰退故；四、受用境界衰退故；五、壽量衰退故。**

　　謂於五處衰退故苦等者：此中五相，如本地分說老差別，隨應當知。（陵本十卷二頁732）

辛三、病苦

**云何病苦？當知病苦亦由五相。一、身性變壞故；二、憂苦增長多住故；三、於可意境不喜受用故；四、於不可意境非其所欲彊受用故；五、能令命根速離壞故。**

辛四、死苦

**云何死苦？當知此苦亦由五相。一、離別所愛盛財寶故；二、離別所愛盛朋友故；三、離別所愛盛眷屬故；四、離別所愛盛自身故；五、於命終時備受種種極重憂苦故。**

辛五、怨憎會苦

**云何怨憎會苦？當知此苦亦由五相。一、與彼會生憂苦故；二、治罰畏所依止故；三、惡名畏所依止故；四、苦逼迫命終怖畏所依止故；五、越正法惡趣怖畏所依止故。**

　　越正法惡趣怖畏所依止故者：由怨憎恚引發惡行，當墮惡趣，故說為彼怖畏之所依止。

辛六、愛別離等苦2　壬一、舉愛別離

**云何愛別離苦？當知此苦亦由五相。謂不與彼會生愁惱故，由此因緣生怨**[^10]**歎故，由此因緣身擾惱故，念彼眾德思戀因緣意熱惱故，應受用等有所闕故。**

　　應受用等有所闕故者：本地分說：或有所餘種類歡樂。謂互相受用，受用境界，受諸快樂；或由同處，或因戲論，歡娛而住。所行事者，謂相執持手臂髮等，或相摩觸隨一身分，或抱或嗚，或相顧眄，或作餘事。（陵本十一卷七頁864）此中等言，等取彼彼差別應知。

壬二、例求不得

**如愛別離苦，求不得苦，當知亦爾。**

辛七、五取蘊苦

**云何五取蘊苦？當知此苦亦由五相。謂生苦器故，依生苦器故，苦苦器故，壞苦器故，行苦性故。**

　　依生苦器故者：老死等苦依生故有，故五取蘊亦名依生苦器。

庚二、廣取蘊苦2　辛一、出行苦2　壬一、引經問

**[復次，如佛世尊說三苦性，此中云何為行苦性？]{.underline}**[^11]

壬二、依義答2　癸一、出體性2　子一、顯麤重

**[謂後有業煩惱所生諸行，於彼彼自體中，能隨順生一切煩惱及與眾苦，所有安立一切遍行麤重所攝，亦名麤重，是行苦性。]{.underline}**

子二、結取蘊

**[依此行苦，佛世尊說：略五取蘊皆名為苦。]{.underline}**

　　於彼彼自體等者：本地分說：一切種子識，隨所生處，自體之中，餘體種子皆悉隨逐。是故欲界自體中，亦有色、無色界一切種子。如是色界自體中，亦有欲、無色界一切種子。無色界自體中，亦有欲、色界一切種子。（陵本二卷一頁102）由是當知，三界自體差別非一，故名彼彼。即於其中，所有諸行性有漏故，能隨順生現在一切煩惱，及與當來生等眾苦，是故安立名麤重性。一切遍行麤重所攝，謂彼麤重遍行一切若樂受中、若苦受中、若不苦不樂受中故，即此建立為行苦性。

癸二、辨受俱2　子一、自性顯了不顯了別3　丑一、標相2　寅一、顯了

**[又此行苦遍行一切若樂受中、若苦受中、若不苦不樂受中。然於不苦不樂受中，此麤重性分明顯現，是故但說不苦不樂受，由行苦故苦。]{.underline}**

寅二、不顯了

**[於樂受、苦受中，愛、恚二法擾亂心故，此麤重苦非易可了。]{.underline}**

丑二、引喻

**[譬如熱癰，若以冷觸封之，即生樂想；熱灰墮上，便生苦想；若二俱離，於此熱癰，爾時唯有癰自性苦分明顯現。]{.underline}**

丑三、合法

**[如是於業煩惱所生諸行，所有安立麤重所攝，猶如熱癰；行苦性中，所有樂受，如冷觸封；所有苦受，如熱灰墮；所有不苦不樂受，如離二觸癰自性苦。]{.underline}**

子二、煩惱隨增及生苦別2　丑一、別辨相2　寅一、辨隨增3　卯一、貪所隨增

**[又樂受中多生染著，是故說彼貪所隨增。]{.underline}**

卯二、瞋所隨增

**[於苦受中多生憎恚，是故說彼瞋所隨增。]{.underline}**

卯三、無明所隨增

**[於非苦樂之所顯現，麤重所攝，所有安立行自體中，於無常性計常顛倒，於眾苦性計樂顛倒，於不淨性計淨顛倒，於無我性計我顛倒，是故說彼不苦不樂受無明所隨增。]{.underline}**

寅二、辨生苦3　卯一、依樂受2　辰一、出苦因2　巳一、生惡趣

**[又諸愚夫，於樂受中多生染著，由是因緣，於現法中行身惡行、行語惡行、行意惡行，身壞命終廣說乃至生那落迦。]{.underline}**

巳二、生餘趣

**[又由後有愛故，能感當來生等眾苦。]{.underline}**

辰二、結貪依

**[如是樂受貪所依故，能生當來五趣等苦。]{.underline}**

卯二、依苦受2　辰一、出苦因

**[又於苦受多起瞋心，不隨所欲，觸眾苦事，便生種種愁惱怨歎，乃至迷亂。由此因緣，行三惡行，墮諸惡趣。]{.underline}**

辰二、結瞋依

**[如是苦受瞋所依故，能感現法、後法眾苦。]{.underline}**

卯三、依不苦不樂受

**[又於不苦不樂受中，多生如上顛倒之心。於二種苦，謂依樂受貪所生苦，及依苦受瞋所生苦，生不捨思，起不捨行。]{.underline}**

丑二、結建立2　寅一、煩惱隨增攝

**[是故雖有眾多煩惱及隨煩惱，然佛世尊但立三種根本煩惱，謂貪瞋癡。]{.underline}**

寅二、生苦差別攝

**[依此密意，佛世尊說：應觀樂受是眾苦法，應觀苦受猶如毒箭，應觀不苦不樂受性是無常有壞滅法。]{.underline}**

　　應觀樂受是眾苦法等者：攝異門分說：云何當觀樂受為苦？謂由此受貪所隨眠，由隨眠故取當來苦，於現法中能生壞苦，如是當觀樂受為苦。云何當觀苦受如箭？謂如毒箭，乃至現前常惱壞故。非苦樂受，體是無常滅壞法者，謂已滅者即是無常，其未滅者是滅壞法。若無常者，從此復生若樂、若苦。滅壞法者，終不解脫苦樂二種。（陵本八十三卷十五頁6321）此應準釋。

辛二、明諦攝2　壬一、別辨四諦2　癸一、四諦現觀4　子一、苦聖諦2　丑一、標

**[若能如實觀無常性，漸次能斷一切顛倒。]{.underline}**

丑二、釋

**[如是諸行，是第一義苦聖諦事。一切聖賢聖智觀已，於第一有最極寂靜諸取蘊中，尚不願樂，何況弊下那落迦中。]{.underline}**

子二、集聖諦2　丑一、舉一切

**[復次，即此能生後有諸行業及煩惱，由相道理，是集聖諦。]{.underline}**

丑二、顯最勝

**[世尊經中，據勝道理唯顯示愛。]{.underline}**

　　由相道理者：謂廣建立業及煩惱相故。

子三、滅聖諦2　丑一、有餘依

**[復次，此煩惱品麤重永滅，是有餘依涅槃增上所立滅諦。]{.underline}**

丑二、無餘依

**[又因永斷，未來不生，及先世因受用盡已，現在諸行任運謝滅，是無餘依涅槃增上所立滅諦。]{.underline}**

子四、道聖諦

**[復次，若能證解第一義諦所有正見，及正見為先一切聖道，是名道諦。]{.underline}**

癸二、諦建立2　子一、顯略

**[復次，欲令於苦遍知、於集永斷、於滅作證、於道修習，故略建立諸聖諦相。]{.underline}**

子二、指廣

**[若廣建立，當知其相無量無邊。]{.underline}**

壬二、施設苦諦

**[又令了知苦諦麤相以為依止，漸能趣入諦微細相，故先施設生等眾苦，後方顯示五取蘊苦。]{.underline}**

己三、決擇補特伽羅差別2　庚一、三士建立諸門差別10　辛一、約自他利行辨2　壬一、標

**復次，依行差別建立三士，謂下中上。**

壬二、配

**無自利行無利他行，名為下士；有自利行無利他行，有利他行無自利行，名為中士；有自利行有利他行，名為上士。**

辛二、約行惡樂惡辨4　壬一、標

**復有四種補特伽羅。**

壬二、列

**或有行惡而非樂惡，或有樂惡而非行惡，或有行惡亦復樂惡，或非行惡亦非樂惡。**

壬三、釋4　癸一、行惡非樂惡

**若信諸惡能感當來非愛果報，由失念故、或放逸故、近惡友故，造作惡行，是名行惡而非樂惡。**

癸二、樂惡非行惡

**若先世來串習惡故，喜樂諸惡，惡欲所牽，彼由親近善丈夫故、聞正法故、如理作意為依止故，見諸惡行能感當來非愛果報，自勉自勵遠離諸惡，是名樂惡而非行惡。**

癸三、行惡亦樂惡

**若性樂惡而不遠離，是名行惡亦復樂惡。**

癸四、非行惡非樂惡

**若有為性不樂諸惡，亦能遠離，名非行惡亦非樂惡。**

壬四、配

**此中行惡亦樂惡者，是名下士；若有行惡而非樂惡，或有樂惡而非行惡，是名中士；若非行惡亦非樂惡，是名上士。**

辛三、約所重差別辨3　壬一、標

**復有三士。**

壬二、列

**一、重愛**[^12]**欲，二、重事務，三、重正法。**

壬三、配

**初名下士，次名中士，後名上士。**

辛四、約所事差別辨4　壬一、標

**又有三種補特伽羅。**

壬二、列

**一、以非事為自事，二、以自事為自事，三、以他事為自事。**

壬三、釋

**若行惡行以自存活，名以非事為自事；若怖惡行，修行善行，名以自事為自事；若諸菩薩，名以他事為自事**[^13]**。**

壬四、配

**初名下士，次名中士，後名上士。**

辛五、約國王圓滿辨3　壬一、標列

**又諸國王有三圓滿，謂果報圓滿、士用圓滿、功德圓滿。**

壬二、隨釋2　癸一、別辨相3　子一、果報圓滿

**若諸國王生富貴家，長壽少病，有大宗葉，成就俱生聰利之慧，是王名為果報圓滿。**

子二、士用圓滿

**若諸國王善權方便所攝持故，恆常成就圓滿英勇，是王名為士用圓滿。**

子三、功德圓滿

**若諸國王任持正法，名為法王；安住正法，名為大王。與內宮王子、群臣、英傑、豪貴、國人，共修惠施、樹福、受齋、堅持禁戒，是王名為功德圓滿。**

癸二、顯受果3　子一、果報圓滿

**果報圓滿者，受用先世淨業果報。**

子二、士用圓滿

**士用圓滿者，受用現法可愛之果。**

子三、功德圓滿

**功德圓滿者，亦於當來受用圓滿淨業果報。**

壬三、別配

**若有國王，三種圓滿皆不具足，名為下士；若有果報圓滿，或士用圓滿，或俱圓滿，名為中士；若三圓滿無不具足，名為上士。**

辛六、約諸臣差別辨2　壬一、標列

**復有三臣。一、有忠信，無技能**[^14]**、智慧；二、有忠信、技能，無智慧；三、具忠信、技能、智慧。**

壬二、別配

**初名下士，次名中士，後名上士。若不忠信，無有技能，亦無智慧，當知此臣下中之下。**

辛七、約諸語差別辨3　壬一、標列

**又有四語。一、非愛似愛，二、愛似非愛，三、非愛似非愛，四、愛似愛。**

壬二、隨釋4　癸一、初語

**諸有語言辭句善順，然非所宜，是名初語。**

癸二、第二語

**或有語言辭句勃逆，然是所宜，是第二語。**

癸三、第三語

**或有語言辭句勃逆，亦非所宜，是第三語。**

癸四、第四語

**或有語言辭句善順，亦是所宜，是第四語。**

壬三、別配

**若有宣說非愛似非愛、非愛似愛語者，是下士；若有宣說愛似非愛語者，是中士；若有宣說愛似愛語者，是上士。**

辛八、約受用諸欲辨3　壬一、標

**復有三種受諸欲者。**

壬二、列3　癸一、第一人

**或有受欲，非法孟浪積集財寶，不能安樂正養己身**[^15]**及與妻子，廣說乃至不於沙門、婆羅門所修殖福田。**

癸二、第二人

**或有受欲，法或非法、孟浪或非積集財寶，能以安樂正養己身**[^16]**、妻子、眷屬及知友等，不於沙門、婆羅門所修殖福田。**

癸三、第三人

**或有受欲，一向以法及不孟浪積集財寶，能以安樂正養己身**[^17]**，廣說乃至能於沙門、婆羅門所修殖福田。**

壬三、配

**此三種中，初名下士，次名中士，後名上士。**

辛九、約受用飲食辨3　壬一、標

**復有三人。**

壬二、列3　癸一、第一人

**一者、有人貪染而食，愛著、饕餮乃至耽湎，不見過患、不知出離。**

癸二、第二人

**二者、有人思擇而食，不染不著，亦不饕餮、吞吸、迷悶、堅住、耽湎，深見過患，善知出離，而於此食未斷未知。**

癸三、第三人

**三者、有人思擇而食，不生貪染，廣說乃至深見過患，善知出離，又於此食已斷已知。**

壬三、配

**初名下士，次名中士，後名上士。**

辛十、約施戒修辨3　壬一、施所攝3　癸一、依施物建立3　子一、標

**復依施物說有三人。**

子二、列

**一者、有人所施之物，但具妙香，不具美妙味之與觸；二者、有人所施之物，具妙香味，而無妙觸；三者、有人所施之物，具足美妙香味與觸。**

子三、配

**初名下士，次名中士，後名上士。**

癸二、依施田建立2　子一、標列

**又依施田說有三人。一者、有人於愛於恩而行惠施；二者、有人於貧苦田而行惠施；三者、有人於具功德最勝福田而行惠施。**

子二、別配2　丑一、第一義

**初名下士，次名中士，後名上士。**

丑二、第二義

**復有差別。施於所愛名為下士，施於有恩名為中士，施於貧苦、具德勝田名為上士。**

癸三、依施心建立3　子一、標

**又依施心說有三人。**

子二、列

**一者、有人將欲惠施，先心歡喜，正惠施時心不清淨，惠施已後尋復追悔；二者、有人先心歡喜，施時心淨，施已追悔；三者、有人先心歡喜，施時心淨，施已無悔。**

子三、配

**初名下士，次名中士，後名上士。**

壬二、戒所攝7　癸一、依福業事建立2　子一、總標

**復於受持戒福業事建立三人。**

子二、列配

**一者、有人但離一分，非一切時常能遠離，唯自遠離，不勸他離，亦不讚美，見同法者心不歡喜，是名下士。二者、有人離一切分，一切時離，唯自遠離，不勸他人，亦不讚美，見同法者心不歡喜，是名中士。三者、有人一切俱現，是名上士。**

癸二、依禁戒處所建立3　子一、標

**又於受持禁戒處所建立三人。**

子二、列

**一者、有人住惡說法毗奈耶中受持禁戒；二者、有人住善說法毗奈耶中受持禁戒，而有闕漏；三者、有人即住於此受持禁戒，而不闕漏。**

子三、配

**初名下士，次名中士，後名上士。**

癸三、依受持戒心建立3　子一、標

**又於受持戒心建立三人。**

子二、列

**一者、有人為活命故，受持禁戒；二者、有人為生天故，受持禁戒；三者、有人為涅槃故，受持禁戒。**

子三、配

**初名下士，次名中士，後名上士。**

癸四、依別解脫律儀建立3　子一、標

**又於受持別解脫律儀說有三人。**

子二、列

**一者、有人唯能受持近住律儀；二者、有人亦能受持近事律儀；三者、有人亦能受持苾芻律儀。**

子三、配

**初名下士，次名中士，後名上士。**

癸五、依苾芻律儀建立3　子一、標

**又於受持苾芻律儀說有三人。**

子二、列

**一者、有人唯能成就受具足支，無受隨法諸學處支，亦無隨護他人心支，亦無隨護如先所受諸學處支。二者、有人成前三支，無後一支。三者、有人具成四支。**

子三、配

**初名下士，次名中士，後名上士。**

　　唯能成就受具足支者：此中四支，如前已說應知。（陵本五十三卷六頁4226）

癸六、依成就三種律儀建立3　子一、標

**又有三人。**

子二、列

**一者、有人唯成別解脫律儀；二者、有人成別解脫、靜慮律儀；三者、有人成別解脫、靜慮、無漏三種律儀。**

子三、配

**初名下士，次名中士，後名上士。**

癸七、依成就一切所受律儀建立3　子一、標

**又有三人。**

子二、列

**一者、有人唯能成就非律儀非不律儀攝所受戒律儀；二者、有人亦能成就聲聞等相應所受戒律儀；三者、有人亦能成就菩提薩埵所受戒律儀。**

子三、配

**初名下士，次名中士，後名上士。**

壬三、修所攝4　癸一、修習思惟方便建立3　子一、標

**復依修習思惟方便建立三人。**

子二、列

**一者、有人唯得勵力運轉思惟；二者、有人有間運轉，設得無間，要作功用方能運轉；三者、有人已得成就任運思惟。**

子三、配

**初名下士，次名中士，後名上士。**

　　唯得勵力運轉思惟等者：此中差別，如本地分別釋應知。（陵本十一卷十七頁922）

癸二、依已得修差別建立3　子一、標

**又依已得修差別故建立三人。**

子二、列

**一者、有人已得內心奢摩他定，未得增上慧法毗鉢舍那；二者、有人已得增上慧法毗鉢舍那，未得內心奢摩他定；三者、有人俱得二種。**

子三、配

**初名下士，次名中士，後名上士。**

癸三、依已得定地差別建立3　子一、標

**又有三人。**

子二、列

**一者、有人已得有尋有伺三摩地；二者、有人已得無尋唯伺三摩地；三者、有人已得無尋無伺三摩地。**

子三、配

**初名下士，次名中士，後名上士。**

癸四、依住修差別建立3　子一、標

**又依住修差別建立三人。**

子二、列

**一者、有人住染汙靜慮；二者、有人住世間清淨靜慮；三者、有人住無漏靜慮。**

子三、配

**初名下士，次名中士，後名上士。**

庚二、十有情眾愛樂差別2　辛一、辨差別2　壬一、總標

**復次，有十種有情眾，於十種法愛樂喜悅。**

壬二、別列2　癸一、十法

**何等十法？一、壽，二、色，三、財，四、友，五、戒，六、聞，七、梵行，八、慧，九、法，十、生天。**

癸二、十眾

**何等名為有情十眾？一、傍生，二、母邑，三、受用欲者，四、求所作者，五、出家者，六、多聞為命者，七、入證者，八、尋思者，九、勤苦者，十、棄身者。**

辛二、隨料簡2　壬一、簡相違3　癸一、聞相違4　子一、標

**復次，聽聞正法者，略有六種煩惱過失。**

子二、列

**謂憍慢過失、不欲過失、不信過失、身心損惱過失、散亂過失、迷惑過失。**

子三、釋

**由如是等諸過失故，不能恭敬殷重聽法，廣說如經。**

子四、廣2　丑一、散亂

**散亂煩惱過失復有二種，謂說時散亂、說已散亂。**

丑二、迷惑

**迷惑者，謂顛倒。**

癸二、梵行相違2　子一、略標列

**復次，煩惱發業略有三種。一、相應發，二、親生發，三、增上發。**

子二、隨難釋

**引餘煩惱而發起故。**

癸三、法相違2　子一、略標列

**復次，非所愛法略有六種。一、怨敵，二、疾病，三、不可愛境，四、生等諸苦，五、苦辛良藥，六、非串習善。**

子二、釋隨應

**前四應遠離，後二應修習。**

壬二、辨受欲4　癸一、種類2　子一、標

**復次，受用諸欲略有五種。**

子二、列

**一、領納受用，二、攝喜受用，三、尋思受用，四、貪彼受用，五、攝自受用。**

癸二、過失2　子一、標

**復次，諸欲過失略有八相。**

子二、列

**一、少味多苦多過患相，二、他所逼切苦因緣相，三、雜染受用勝因緣相，四、墮諸惡趣苦因緣相，五、尋思擾亂苦因緣相，六、受用磨滅勝因緣相，七、喪身磨滅勝因緣相，八、能障善法勝因緣相。**

癸三、變壞2　子一、標

**復次，諸欲因緣略有六種變壞。**

子二、列

**一、他所逼切變壞，二、諸界互違變壞，三、所愛有情變壞，四、身變壞，五、心變壞，六、無常變壞。**

癸四、異名2　子一、標

**復次，當知諸欲由五種相似法故，得稠林名。**

子二、列

**一、由眾多相似法故；二、由雜穢相似法故；三、由養育眾生相似法故；四、由藏竄相似法故；五、由險難相似法故。**

丁三、略不說餘

**我已略說有尋有伺等三地決擇，其中處處餘決擇文，更不復現。**

**瑜伽師地論科句披尋記卷第六十一**

[^1]: 「謂」，大正、陵本作「若」。

[^2]: 「技藝」，大正作「伎藝」。後皆同此。

[^3]: 「信」，大正作「於」。

[^4]: 「宴」，陵本作「讌」。二為同義字。

[^5]: 「彼」，大正作「後」。

[^6]: 「伎」，陵本作「技」。

[^7]: 「伎」，大正、陵本作「妓」。

[^8]: 「伎」，陵本作「妓」。

[^9]: 「修」，大正作「與」。

[^10]: 「怨」，大正作「愁」。

[^11]: 編按：加底線之原文，原屬卷六十六，作者韓清淨移至本卷。

[^12]: 「愛」，大正作「受」。

[^13]: 「自事」，大正作「自事等」。

[^14]: 「技能」，大正作「伎能」。後皆同此。

[^15]: 「己身」，陵本作「已身」。韓清淨手稿於此加註：『金陵本作「已身」，今改之』

[^16]: 「己身」，陵本作「已身」。韓清淨手稿於此加註：『金陵本作「已身」，今改之』

[^17]: 「己身」，陵本作「已身」。韓清淨手稿於此加註：『金陵本作「已身」，今改之』
