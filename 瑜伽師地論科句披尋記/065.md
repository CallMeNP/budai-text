# 瑜伽師地論科句披尋記卷第六十五

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中思所成慧地之一**

丙八、思所成慧地3　丁一、結前生後

**如是已說聞所成慧地決擇。思所成慧地決擇，我今當說。**

丁二、依次決擇3　戊一、自性攝2　己一、所思議3　庚一、標

**謂若略說，有四種思議。**

庚二、列

**一、事思議，二、有非有思議，三、因果思議，四、乘思議。**

庚三、釋4　辛一、事思議

**事思議者，略依六事。所謂蘊事乃至根事。**

　　所謂蘊事乃至根事者：謂蘊善巧、界善巧、處善巧、緣起善巧、處非處善巧、根善巧。如前廣辯應知。

辛二、有非有思議

**有非有思議者，如本地分已說。**

　　有非有思議等者：本地分說：所觀有法略有五種。一、自相有法，二、共相有法，三、假相有法，四、因相有法，五、果相有法。所觀無法亦有五種。一、未生無，二、已滅無，三、互相無，四、勝義無，五、畢竟無。如彼一一別釋應知。（陵本十六卷一頁1365）

辛三、因果思議

**因果思議者，如有尋有伺地已說。**

　　因果思議等者：有尋有伺地說十因、五果，如彼一一別釋應知。（陵本五卷九頁354）

辛四、乘思議

**乘思議者，如聲聞獨覺菩薩地已說。**

己二、能思議2　庚一、舉惡善思2　辛一、總標列

**復次，略有二種思思議**[^1]**。謂惡思思議及善思思議。**

辛二、隨別釋2　壬一、惡思2　癸一、指

**惡思思議者，如本地分已說。**

　　惡思思議等者：本地分說，不如理[^2]作意施設建立，有十六種異論差別，如彼廣顯應知。（陵本六卷一頁391）

癸二、釋

**若依黑品，謂如有一，不避無明、不應思等而起思議。**

壬二、善思

**善思思議者，與此相違，應知其相。**

　　不避無明等者：謂於三世諸行，起不如理分別，謂我於過去為有為無，乃至廣說，是名不避無明而起思議。又復思議六種不應思處，謂思議我、思議有情、思議世間、思議有情業果、思議靜慮者靜慮境界、思議諸佛諸佛境界，是名不避不應思處而起思議。

庚二、例餘差別

**如惡思、善思，如是非法所引、法所引，非毗奈耶所引、毗奈耶所引，非聖、聖，不善、善，不應修、應修，不好、好，黑、白，引無義、引有義，下劣、微妙，有罪、無罪，應遠離、不應遠離等，當知亦爾。**

戊二、所知攝2　己一、舉教問

**復次，如世尊言：諸聖弟子有知為有，非有知為非有。此中云何為有？云何非有？**

己二、依相答2　庚一、略說2　辛一、標列

**略由二相，應知是有。何等為二？一、若生、已生、現在故，應知是有；二、若實物故、事故、義故、圓成實故，應知是有。**

　　若實物故等者：若因果性，名實物有。若為無為及漏無漏，名事故有。假名安立，名義故有。離言法性，圓成實有。如是差別應知。

辛二、隨釋2　壬一、總徵

**云何應知略說實有及假有相？**

壬二、別釋2　癸一、實有相

**謂若諸法不待所餘、不依所餘施設自相，應知略說是實有相。**

癸二、假有相3　子一、標義

**若有諸法待於所餘、依於所餘施設自相，應知略說是假有相，非實物有。**

子二、舉事

**謂以色等諸蘊想事為待、為依，施設有我及有情等，乃至廣說。**

子三、辨立2　丑一、舉我等名

**此中色等諸蘊想事，是實物有；我及有情、命者、生者、數取趣等，非實物有，唯是假有。**

丑二、例所餘名3　寅一、色等

**如於色等諸蘊想事，假立我等，如是即於色等想事，假立色等。**

寅二、飲食等

**又於色、香、味、觸想事，假立飲食、車乘、瓶、衣、諸莊嚴具、舍、軍林等。**

寅三、法界攝3　卯一、於有為

**又於有為諸法想事，假立生、老、住、無常、種子、有表、無表、得、命根、眾同分、名身、句身、文身、異生性、和合、不和合、流轉、定異、相應、勢速、次第、時、方及數。**

卯二、於無為

**又復唯以諸色不轉為待、為依，假立虛空、虛空無為。**

卯三、於無想等

**又唯以名中間不轉為待、為依，假施設有無想等至、滅盡等至等。**

庚二、廣辨3　辛一、我非實有2　壬一、略問答2　癸一、顯自2　子一、問

**問：於因成道理中，依何道理，能決定知我非實有？**

子二、答3　丑一、標

**答：不可得故、不可見故。**

丑二、釋2　寅一、不可得

**云何不可得？謂若內、若外、若二中間、若離諸蘊都不可得。**

　　若內若外若二中間者：謂於諸蘊有內、有外及內外俱種種差別。聲聞地說：修四念住，於內身等住循身等觀，於外身等住循身等觀，於內外身等住循身等觀。（陵本二十八卷二十頁2395）彼說內外及二中間，為顯即蘊計我，或復計我異於諸蘊、住諸蘊中，然彼我相實不可得，故作是說。

寅二、不可見

**云何不可見？謂如眼等實有諸處，各各別有業用可見；如是所計我別業用都不可見。**

丑三、結

**如是自相不可得故，又別業用不可見故，應知所計我非實有。**

癸二、斥他2　子一、問

**問：若如是我於內外等都不可得，亦不可見，何故出家諸外道等亦得亦見，由此因緣，愛樂顯示建立實有？**

子二、答

**答：不得、不見。但由身見及與我慢為依止故，起邪分別、起邪計度，不如正理愛樂顯示建立為有。**

壬二、廣辨釋2　癸一、辨非理2　子一、徵

**云何知我非實有故、非現有故而不可得，亦不可見？**

子二、辨2　丑一、舉計3　寅一、標

**謂諸計我為實有者，遠極彼岸，不過四種。**

寅二、列

**一者、計我即是諸蘊。二者、計我異於諸蘊，住諸蘊中。三者、計我非即諸蘊，而異諸蘊；非住蘊中，而住異蘊離蘊法中。四者、計我非即諸蘊，而異諸蘊；非住蘊中，亦不住於異於諸蘊離蘊法中；而無有蘊，一切蘊法都不相應。**

寅三、結

**依我分別計為有者，皆攝在此四種計中。除此更無若過若增。**

丑二、辨非3　寅一、標

**如是一切我實有性皆不應理。**

寅二、徵

**何以故？**

寅三、斥4　卯一、計我即蘊4　辰一、標

**若計有我即是諸蘊，非異蘊者，是則此我但於諸蘊而假建立，斯過自至。**

辰二、徵

**所以者何？**

辰三、釋

**諸蘊無常，各與自相而共相應；我即彼故，非常、非一、非實有性。**

辰四、結

**是故此計不應道理。**

卯二、計我異蘊住諸蘊中2　辰一、雙徵

**若計有我異諸蘊者，此所計我為是無常、為是常耶？**

辰二、別破2　巳一、無常2　午一、難2　未一、異作異受難

**若無常者，則所計我剎那剎那異起異滅，此處異死餘處異生，異作異受，斯過自至。**

未二、相不可得難

**又異諸蘊別有一我，若內、若外、若二中間有生有滅都不可得。**

午二、結

**是故此計不應道理。**

巳二、常2　午一、難3　未一、難無變2　申一、標非

**若我常者，無有變異是其常相，此所計我若無變異，二因緣變皆不應理，非於當來，亦非現法。**

　　非於當來亦非現法者：謂於當來及於現法非無變異故。

申二、別難2　酉一、於當來

**若於當來我無變者，便應無生、無老、無病、無死、無損，亦復不應一時為天、一時為人，或為傍生，或為鬼趣，或時為彼那落迦等。**

酉二、於現法

**於現法中我若不變，便應於彼愛非愛等種種境界，無樂、無苦、無愛、無恚，亦無有癡。略說不應由苦樂等之所變異，不應隨一貪等煩惱及隨煩惱之所變異。**

未二、難成過2　申一、應無法非法行

**如是我於當來、現法無變異故，不應為樂之所饒益，亦不應為屬彼煩惱之所染汙，不應因此行法非法；不應為苦之所損害，亦不應為屬彼煩惱之所染汙，不應因此行法非法。**

申二、應無愛非愛身

**此我如是於現法中與法非法不相應故，於當來世愛非愛身無因緣故，應不得生。**

未三、難相違2　申一、違自教

**由此道理，汝應不計此常住我，由別內身變異所作，於當來世生老死等種種變異。**

申二、違現量

**如是此我，便無各別內身生老病死等時、樂時、苦時及染汙時，則應畢竟解脫清淨。**

午二、結

**是故此計不應道理。**

卯三、計我異蘊住離蘊法中2　辰一、難2　巳一、標過

**復次，若計有我異於諸蘊，住異諸蘊離蘊法中者，彼所計法，遠離諸蘊有之自相尚不可得，何況為我之所安住。**

巳二、喻合

**譬如有言：我審了知石女兒頂繫空華鬘。應知所**[^3]**計亦復如是。**

辰二、結

**是故此計不應道理。**

卯四、計我無蘊及不相應2　辰一、難2　巳一、標非

**復次，若計有我一切蘊法不相應故，無有蘊者，此所計我若無有蘊，便無有色，非身相應，亦非苦樂等受相應，亦非眾多種種差別諸想相應，亦非善、不善、無記思等相應，亦非受用色等境界分別意相應。**

巳二、釋過

**如是此我應無所依、無受、無想、無思慮等，亦無分別，是則此我不由功用，究竟解脫，無有染汙。**

辰二、結

**是故此計不應道理。**

癸二、釋成就3　子一、總標所由

**復次，由彼一切依我分別妄所計我不成就故，當知我等於諸蘊中，但假建立，非實有物。由我非有，唯有蘊故，一切雜染、清淨道理皆得成就。**

子二、別辨染淨2　丑一、染成就2　寅一、辨2　卯一、於現法

**謂有內外諸處生故，於現法中起無明觸，由此於身便有饒益、損減受生。由此為緣，發起和合、乖離等愛，及有依此一切煩惱、隨煩惱轉。為此義故，淨不淨業生起可得。**

卯二、於當來

**如是煩惱、業生起故，當來復**[^4]**有生老死等一切苦法皆悉得生。**

寅二、結

**如是且於無常蘊中，無實我故，雜染道理皆得成就。**

丑二、淨成就2　寅一、於現法

**又由他音、內正作意為因緣故，遠離無明，發起於明。由無癡故，了達諸受皆悉是苦；由此能斷於諸受中所有貪愛，及斷依此一切煩惱、若隨煩惱；由此因緣，能感後有淨不淨業不復生起。**

寅二、於當來

**如是由業、煩惱斷故，一切後有及生等苦永更不生。**

子三、總結成就

**如是無我唯有蘊故，一切雜染、清淨道理皆得成就。**

辛二、有情非實2　壬一、明建立2　癸一、標種類

**復次，此中假立一切有情，所謂無足、二足、四足、多足、有色、無色、有想、無想、非想非非想處有情。**

癸二、辨因緣2　子一、總標

**當知如是九種有情，略由三種因緣建立，總攝一切有情之類。**

子二、別配

**謂依往來身動差別，建立無足乃至多足有情；依身差別，建立有色、無色有情；依心差別，建立有想、無想、非想非非想處有情。**

壬二、破外計2　癸一、標計

**復有離繫出家外道，作如是說：一切樹等皆悉有命，見彼與內有命數法同增長故。**

癸二、理破2　子一、別徵詰3　丑一、詰增長2　寅一、徵

**應告彼言：汝何所欲？樹等增長為命為因？為更有餘增長因耶？**

寅二、詰2　卯一、唯命為因

**若彼唯用命為因者，彼未捨命，而於一時無有增長，不應道理。**

卯二、有餘為因

**若更有餘增長因者，彼雖無命，由自因緣亦得增長，故不應理。**

　　若彼唯用命為因等者：此中意顯，內有情類未捨命來，生已增長，無不增長。一切樹等則不如是，現見彼違緣時，無有增長，不應說彼唯命為因，謂彼有命不應道理。

丑二、詰說因2　寅一、徵

**又應告彼：汝何所欲？諸無命物無有增長，為有說因？為無說因？**

寅二、詰2　卯一、有說因

**若有說因，此說因緣不可得故，不應道理。**

卯二、無說因

**若無說因，無因而說而必爾者，不應道理。**

　　諸無命物無有增長等者：此中難意，謂器世間諸無命物，無有增長，不應說彼有因、無因。一切樹等雖有增長，亦外器攝，何須別計有命為因。攝大乘說：阿賴耶識為一切法真實種子。一切外物由內為緣，道理應知。

丑三、詰相似2　寅一、徵

**又應告彼：汝何所欲？諸樹等物與有命物，為一向相似？為不一向相似？**

寅二、詰2　卯一、一向相似

**若言一向相似者，諸樹等物根下入地，上分增長，不能自然搖動其身，雖與語言而不報答，曾不見有善惡業轉，斷枝條已餘處更生，不應道理。**

卯二、不一向相似

**若言不一向相似者，是則由相似故可有壽命，不相似故應無壽命，不應道理。**

子二、結略義

**如是增長餘因有、無有故，無壽命物不增長說因有、無有故，相似一向、不一向故，此所計度不應道理。**

辛三、飲食等物皆是假有2　壬一、問

**問：何緣故知色、香、味、觸如是如是別安立中，飲食、車乘、瓶盆、衣服、莊嚴具等諸想事物皆是假有？**

壬二、答2　癸一、別辨假實2　子一、辨義2　丑一、不遍一切2　寅一、標

**答：由彼想物，或於是處色等想物聚中而轉，或於是處色等想物聚中不轉。**

寅二、例2　卯一、舉食等想

**若於是處色等想聚有食想轉，非於是處飲等想轉。若於是處車乘想轉，非於是處衣等想轉。**

卯二、廣所餘想

**如是所餘，乃至廣說諸假有想若轉不轉，當知亦爾。**

丑二、由遍一切

**一切色、香、味、觸想事，遍於一切飲食、車乘、瓶盆、衣服、莊嚴具等諸想事中，無差別轉。**

子二、結名

**是故當知，飲食、車乘、瓶盆、衣服、莊嚴具等皆是假有，色、香、味、觸是實物有。**

癸二、辨假所依2　子一、標列

**復次，依諸有法立假想物，非一眾多種種品類，當知略說總有二種。一、依止一聚，二、依止非一聚。**

子二、別釋2　丑一、依止一聚

**各別飲食、車乘、衣服、莊嚴具等，名依止一聚。**

丑二、依止非一聚

**諸綵畫業、雕塑**[^5]**等業，宅舍、宮殿、軍林等物，名依止非一聚。**

　　依止一聚等者：謂若諸色，同處不相離、相雜不相離，是一聚相；和合不相離，非一聚相。義如下說應知。

戊三、諸法攝2　己一、別建立27　庚一、有色無色法2　辛一、辨二種2　壬一、舉有色2　癸一、徵

**復次，云何有色諸法？**

癸二、釋3　子一、舉種類

**謂若略說，有十色處，及法處所攝色。**

子二、釋得名

**由彼諸色具色自相，即以此事還說此事，是故說名有色諸法。**

子三、明建立4　丑一、標

**此有色法，由五種相差別建立。**

丑二、徵

**何等為五？**

丑三、列

**一、事故；二、自相故；三、共相故；四、界故；五、業故。**

丑四、釋5　寅一、事

**此中諸所有色，彼一切若四大種、若四大種所造，應知是名略攝色事。除此更無若過若增。**

寅二、自相3　卯一、標

**諸色自相復有三種。**

卯二、列

**一、清淨色，二、清淨所取色，三、意所取色。**

卯三、釋3　辰一、清淨色

**謂四大種所造，五識所依五清淨色，眼等處攝，名清淨色。**

辰二、清淨所取色2　巳一、標義

**色等五境同分清淨色之境界，名清淨所取色。**

巳二、釋名2　午一、同分

**若與識俱諸清淨色，與識同境，故名同分。**

午二、彼同分

**若離於識諸清淨色，前後自類相續而轉，名彼同分色。**

辰三、意所取色

**三摩地所行影像等色，名意所取色。**

寅三、共相2　卯一、標

**諸色共相亦有三種。**

卯二、釋3　辰一、初共相

**謂一切色，若據方處各別安立，**

　　若據方處各別安立者：此說形色應知。謂如長、短、方、圓、麤、細、正、不正、高、下等色，皆據方處[^6]各別安立故。

**若可宣說方處差別，名初共相。**

　　若可宣說方處差別者：此說顯色應知。謂如青、黃、赤、白等色，由依方所可相示現故。

辰二、第二共相

**又一切色，若清淨、若清淨所取增減相，當知是名第二共相。**

辰三、第三共相

**又即此一切色，若觸所觸，即便變壞。或以手足、塊刀杖等，或由寒熱、饑渴、蚊蝱、風日、蛇蝎諸觸所觸，即便變壞，當知是名第三共相。**

寅四、界2　卯一、略辨依止2　辰一、舉二種

**若由定地色愛諸業之所生起，名色行色；若不定地色愛諸業之所生起，名欲行色。**

辰二、明分齊

**如是諸色，由界差別，略有二種。無色界中，無如是色。**

卯二、料簡變壞2　辰一、欲界有2　巳一、一切遍

**又前所說諸色共相，謂觸所觸，即便變壞。如是共相非一切遍。除欲界天，遍餘一切。**

巳二、非一切遍

**欲界天中所有諸色，但有手足、塊刀杖等所觸變壞，無有寒熱、饑渴等觸之所變壞。由彼天中諸飲食等眾資生具，隨欲所生則便成辦，是故於彼雖有饑渴，不為損害。**

辰二、色界無

**色界諸色，無有手足、塊刀杖等所觸損壞，亦無餘觸之所損壞。**

寅五、業

**若善、不善、無記身業語業，是名業色。當知是名色業差別。**

壬二、例無色

**無色諸法，亦由五相差別建立；與此相違，應知其相。**

辛二、廣色聚3　壬一、標列

**復次，略由二種色聚建立諸聚。一、不共大種聚，二、非不共大種聚。**

壬二、隨釋2　癸一、不共大種聚

**不共大種聚者，謂於此中，唯有一類大種可得。**

　　唯有一類大種可得者：本地分說：或有聚中唯一大種可得。如石、末尼、真珠、琉璃、珂貝、璧玉、珊瑚等中，或池、沼、溝、渠、江、河等中，或火焰、燈燭等中，或四方風輪有塵、無塵風等中。（陵本三卷三頁192）此應準知。

癸二、非不共大種聚

**非不共大種聚者，謂於此中，有二大種、或多大種種類可得。**

　　有二大種或多大種種類可得者：本地分說：或有聚中二大種可得。如雪、濕樹、葉、華、果等中，或熱末尼等中。或有聚中三大種可得。如即熱樹等中，或動搖中。或有聚中四大種可得。謂於內色聚中。（陵本三卷三頁192）此應準知。

壬三、料簡2　癸一、聚非聚相2　子一、是一聚相2　丑一、於不共大種聚

**又於不共大種聚中，極微已上諸大種合，當知方有相雜不相離諸大種色，無有一處不相離諸大種色。**

丑二、於非不共大種聚2　寅一、大種極微與餘大種

**於非不共大種聚中大種極微，如所造色與餘大種，當知亦有同一處所不相離者；然彼大種非所造色，互不相依而得轉故，各有功能，據別處故。**

　　互不相依而得轉故者：本地分說：一切所造色皆即依止大種處，不過大種處量；乃至大種所據處所，諸所造色還即據此；由此因緣，說所造色依於大種。（陵本三卷二頁189）今說大種與餘大種，名同處不相離，簡彼造色，故作是說。

寅二、諸大種色與所造色2　卯一、一處不相離

**又一處不相離者，謂諸大種及所造色同住一處，如置一篋青、黃、赤、白有光明珠，種種光明互不相離。**

卯二、相雜不相離

**相雜不相離者，所有譬喻如前應知。**

　　所有譬喻如前應知者：前說聚色從種生時，如種種物石磨為末，以水和合，團雜而生，非如苣蕂、麥、豆等聚。何以故？隨彼生因增上力故，如是而生，為有用故。（陵本五十四卷十四頁4344）

子二、非一聚相

**又若有聚，或麻豆等、或細沙等，為諸膠蜜及砂糖等之所攝持。當知此非一處不相離，亦非相雜不相離，但是和合不相離，多聚聚集，非一聚相；當知所餘是一聚相。**

癸二、相雜所依

**又相雜不相離，當知依止一處不相離。此若不爾，不應道理。**

　　又相雜不相離等者：本地分說：即此大種極微與餘聚集，能造、所造色處俱故，是名和雜不相離。（陵本三卷二頁188）今決擇彼，故說依止一處不相離，由與所餘能造、所造色處俱故。此若不爾，便不應名和雜不相離色，是故說言不應道理。

庚二、有見無見等法2　辛一、略辨二2　壬一、有見無見法2　癸一、舉有見3　子一、標

**復次，由五種相，建立有見諸法差別。**

子二、徵

**何等為五？**

子三、列

**謂顯色故、形色故、表色故、眼境界故、眼識所緣故。**

癸二、例無見

**亦由五相，建立無見諸法差別；與上相違，應知其相。**

壬二、有對無對法2　癸一、舉有對3　子一、標

**復次，由五種相，建立有對諸法差別。**

子二、徵

**何等為五？**

子三、列

**一、各據別處而安住故；二、於餘色聚容受、往來等業為障礙故；三、為手足、塊刀杖等所觸，便變壞故；四、一切皆為諸清淨色之所取故；五、一切皆為依清淨色識所緣故。**

癸二、例無對

**亦由五相，建立無對諸法差別；與上相違，應知其相。**

　　於餘色聚容受等者：謂於二種能為障礙。一、於餘色聚容受為障礙故；二、於往來等業為障礙故。

辛二、廣無見對5　壬一、標

**復次，即由五相，應知建立無見無對諸法差別。**

壬二、徵

**何等為五？**

壬三、列

**一、因緣故；二、據處所故；三、顯現故；四、無變異故；五、所緣故。**

壬四、釋5　癸一、因緣

**謂具威德三摩地俱諸色勝解，當知是名無見無對色生因緣。**

癸二、據處所

**彼既生已，處所可得，是故名色。**

癸三、顯現2　子一、出體性

**雖不與彼十有色處自相相應，然得似彼自性顯現。**

子二、簡得名

**於餘色聚容受、往來等業非障礙住，又非一切清淨之色及依彼識所取境界，亦非所緣，是故說名無見無對。**

癸四、無變異

**手足等觸不能損壞，是故說名無有變異。**

癸五、所緣3　子一、標舉

**又根本定，名具威德三摩地，此色是彼所緣，非餘。**

子二、引喻

**譬如非一切心皆能變化，若所有心具大威德方能成辦，非所餘心。**

子三、合法

**此亦如是，要具威德極靜定心，方能為緣生此無見無對諸色。此如化色，亦非不具大威德心及不定心所緣境界，但是彼心所緣境界。**

壬五、結

**是名與上五相相違，當知建立無見無對諸法差別。**

庚三、有漏無漏法2　辛一、有漏5　壬一、標

**復次，由五相故，建立有漏諸法差別。**

壬二、徵

**何等為五？**

壬三、列

**謂由事故、隨眠故、相應故、所緣故、生起故。**

壬四、釋2　癸一、事相2　子一、徵

**云何有漏法事？**

子二、列

**謂清淨內色，及彼相依不相依外色，若諸染汙心心所，若善、無記心心所等。**

癸二、餘相2　子一、總標列

**此有漏事，隨其所應，由餘四相說名有漏。謂隨眠故、相應故、所緣故、生起故。**

　　相依不相依外色等者：根所依處，名彼相依外色。外色聲等，名不相依外色。

子二、隨別釋4　丑一、隨眠相

**若於清淨諸色，及於如前所說一切心心所中，煩惱種子未害未斷，說名隨眠，亦名麤重。若彼乃至未無餘斷，當知一切由隨眠故，說名有漏。**

　　若於清淨諸色等者：一切心心所中，煩惱種子未害未斷，說名隨眠，亦名麤重。如前本地分說：謂於諸自體中所有種子，若煩惱品所攝，名為麤重，亦名隨眠故。（陵本二卷二頁112）若彼乃至未無餘斷，當知一切由隨眠故，說名有漏。彼清淨色與煩惱俱，故作是說。

丑二、相應相

**若諸染汙心心所，由相應故，說名有漏。**

丑三、所緣相3　寅一、標義

**若諸有事，若現量所行，若有漏所生增上所起，如是一切漏所緣故，名為有漏。**

寅二、釋相

**此中現在，名為有事；過去、未來，名非有事。若依清淨色識所行，名現量所行；若餘所行，當知名非現量所行。若內諸處增上生起一切外處，名有漏所生增上所起。唯彼所緣當知有漏。**

寅三、簡非2　卯一、簡2　辰一、簡非有事

**所以者何？若緣去來起諸煩惱，過去、未來非有事故，不由所緣說名有漏。**

辰二、簡非現量

**若現在事非現量所行，如清淨色，及一切染汙、善、無記心心所，彼亦非煩惱所緣故，說名有漏。**

卯二、釋

**但由自分別所起相，起諸煩惱，非彼諸法為此分明所行境故。**

　　非彼諸法等者：前說去來清淨內色，及一切染汙、善、無記心心所，名彼諸法。若緣彼時，唯是自心分別之所起相，爾時意識行不明了，是故說彼不為意識分明所行境界。

丑四、生起相3　寅一、約諸法辨

**由生起故成有漏者，謂諸隨眠未永斷故，順煩惱境現在前故，於彼現起不如理作意故。由此因緣，諸所有法正生、已生、或復當生，如是一切，由生起故，說名有漏。**

寅二、約欲界繫辨

**又從一切不善煩惱諸異熟果，及異熟果增上所引外事生起，如是一切，亦生起故，說名有漏。**

　　又從一切不善煩惱等者：此中且約欲界諸異熟果，及彼增上所引外事，由生起故，說名有漏，是故說從一切不善煩惱而生。

寅三、約色無色繫辨

**又由無記色無色繫一切煩惱，於彼續生；彼所續生，亦生起故，說名有漏。**

壬五、結

**如是名為由五相故，建立有漏諸法差別。謂由事故、隨眠故、相應故、所緣故、生起故。**

　　又由無記等者：此中更顯色無色界諸異熟果，由生起故，說名有漏，是故說由無記色無色繫一切煩惱，於彼續生。

辛二、無漏4　壬一、總標

**復次，由五相故，建立無漏諸法差別。**

壬二、徵起

**何等為五？**

壬三、列釋5　癸一、由離諸纏

**一、有諸法離諸纏故說名無漏。謂一切善、無記心心所所依、所緣諸色，及善、無記諸心心所。**

癸二、由隨眠斷

**二、有諸法隨眠斷故，說名無漏。謂已永斷見、修所斷一切煩惱，所有諸善，及一分無記造色，若諸無記、若世間善諸心心所。**

　　所有諸善及一分無記造色者：善身語攝色處、聲處，名善造色。四無記中，但取威儀工巧，是名一分無記造色。此中唯約無學相續為論，說已永斷見、修所斷一切煩惱。

癸三、由染斷滅

**三、有諸法由斷滅故，說名無漏。謂一切染汙心心所，彼不轉故，說名無漏。由彼不轉，顯了涅槃，即此涅槃說名無漏。**

癸四、由見道斷

**四、有諸法是見所斷斷對治故，自性解脫故，說名無漏。謂一切見道。**

癸五、由修道斷

**五、有諸法是修所斷斷對治故，自性相續解脫故，說名無漏**[^7]**。謂出世間一切修道及無學道。**

壬四、總結

**當知是名由五相故，建立無漏諸法差別。**

庚四、有諍無諍法2　辛一、舉有諍4　壬一、標

**復次，由五相故，建立有諍諸法差別。**

壬二、徵

**何等為五？**

壬三、列

**謂由事故、因緣故、自性故、助伴故、等起故。**

壬四、釋2　癸一、別辨相5　子一、事

**此中五取蘊，名有諍法事。**

子二、因緣

**若愛味染著、愛味耽嗜，名諍因緣。**

子三、自性

**若無常性、苦性、變壞法性，名有諍自性。**

子四、助伴

**即於此諍無智愚癡，名諍助伴。**

子五、等起2　丑一、標

**由此因緣，五黑品轉，名為等起。**

丑二、釋2　寅一、列黑品

**謂鬥訟違諍、耽著諸欲諸見所生，或餘種類，是初黑品。**

　　鬥訟違諍等者：本地分說：諍論者，或依諸欲所起，或依諸見所起，或依惡行所起。如彼別釋應知。（陵本十五卷四頁1289）

**若隨所有諸煩惱纏，無有羞恥，多安住性，是第二黑品。若有沙門、或婆羅門，違逆正道，所欲苦行及餘信解，自餓、投火、墜高巖等，是第三黑品。若有現行身語及意一切惡行，是第四黑品。欣樂後有，是第五黑品。**

寅二、顯等起

**此中最初，由生怨恨發憤心故，不安隱住；第二，由諸煩惱內燒然故，不安隱住；第三，由自誓願虛受劬勞無義苦故，不安隱住；第四，生惡趣故，不安隱住；第五，生老死等眾苦合故，不安隱住。**

癸二、釋得名

**此中五取蘊有諍事，與諍自性，及彼因緣、助伴、等起，共相依故，名有諍法。**

辛二、例無諍2　壬一、辨相

**又由五相，建立無諍諸法差別；與上相違，應知其相。**

壬二、釋名

**此中五無取蘊無諍事，由諍自性及彼因緣、助伴、等起，於彼法中不可得故，名無諍法。**

庚五、有染無染法2　辛一、舉有染4　壬一、標

**復次，由五相故，建立有染諸法差別。**

壬二、徵

**何等為五？**

壬三、列

**謂事故、因緣故等，如前廣說五相差別。**

　　因緣故等者：此中等言，等取自性、助伴、等起。如前有諍五相差別應知。

壬四、釋2　癸一、別辨相5　子一、事

**此中事者，謂即五有取蘊。**

子二、因緣

**因緣者，謂即此中喜樂、愛味諸因緣法。**

　　喜樂愛味諸因緣法者：謂即六處觸受應知。

子三、自性

**自性者，謂此為緣，生起喜樂，愛味所攝。**

子四、助伴

**助伴者，謂於愛味所有貪著。**

子五、等起

**等起者，謂五黑品，如前應知。**

癸二、釋得名

**五取蘊事，由與有染及彼因緣，乃至等起，共相依故，說名有染。**

　　由與有染等者：有染，謂蘊自性，及與因緣、助伴、等起。於一身中與五取蘊互相繫屬，名共相依。

辛二、例無染

**又由五相，建立無染諸法差別；與上相違，應知其相。如前無諍，隨應當說。**

庚六、依耽嗜依出離法2　辛一、舉依耽嗜4　壬一、標

**復次，由五相故，應知建立依止耽嗜諸法差別。**

壬二、徵

**何等為五？**

壬三、列

**謂事故、因緣故等，如前廣說。**

壬四、釋2　癸一、別辨相5　子一、事

**此中事者，謂欲界繫諸五取蘊。**

子二、因緣

**因緣者，謂順欲貪五種妙欲。**

子三、自性

**自性者，謂耽**[^8]**嗜者，由彼為緣、由彼為境所有欲貪。**

子四、助伴

**助伴者，謂不如理作意相應邪願諸欲分別，由與此俱，名分別貪。**

子五、等起

**等起者，謂五種黑品，如前廣說。**

癸二、釋得名

**彼欲界繫五取蘊事，由彼耽**[^9]**嗜因緣、助伴及與等起所攝受故，說名依止耽嗜諸法。**

辛二、例依出離

**又由五相，當知建立依止出離諸法差別；與上相違，應知其相。**

庚七、世間出世間法2　辛一、世間3　壬一、標

**復次，由五相故，建立世間諸法差別。**

壬二、徵

**何等為五？**

壬三、列

**一、一切清淨色，及清淨所取色世間；二、一切染汙心心所世間；三、一切無記心心所世間；四、一切善心心所，若當斷、若已斷世間；五、一切世間三摩地所行無見無對色世間。**

　　一切善心心所等者：此中一切善心心所，分別所起，故說世間。若諸有學，未盡諸漏，是名當斷。若諸無學，漏已盡故，是名已斷。

辛二、出世間3　壬一、標

**又由五相，建立出世諸法差別。**

壬二、徵

**何等為五？**

壬三、列

**一、見道所斷對治。二、修道所斷對治。三、由相**[^10]**解脫之所解脫。謂諸聲聞、獨覺、菩薩已入無戲論理慧，及彼相應諸心心所。四、彼所緣無見無對色。五、一分所治解脫之所解脫，謂諸有學；若一切所治解脫之所解脫，謂諸無學。**

　　由相解脫之所解脫者：相縛解脫，名相解脫。前說：若有行於非安立諦，不行於相；不行相故，於諸相縛便得解脫。（陵本六十四卷十五頁5132）其義應知。

庚八、墮非墮法2　辛一、舉墮法3　壬一、標

**復次，依五種世間，即彼世間名墮諸法。**

壬二、列

**謂有情世間、器世間、欲世間、色世間、無色世間。**

壬三、結

**當知是名五種世間。**

辛二、例不墮法

**又出世法，不墮如是五種世間，是故說名不墮諸法。**

庚九、有為無為法2　辛一、有為3　壬一、標

**復次，由五相故，建立有為諸法差別。**

壬二、徵

**何等為五？**

壬三、列

**一、後際未生故；二、前際已滅故；三、中際自相安住故；四、因緣相續故；五、果相續故。**

　　後際未生等者：後際未生，謂未來。前際已滅，謂過去。中際自相安住，謂現在。因緣相續，謂種子。果相續，謂現行。

辛二、無為3　壬一、例相違

**又由五相，建立無為諸法差別。何等為五？謂與上相違，應知即是此中五相。滅有為法，證得涅槃。**

壬二、遮異說2　癸一、標非四句

**若謂涅槃為有異者，當知此為不如理問、不如理答、不如理思。如是若謂為無異者、有無異者、非有非無異者，當知皆是不如理問、不如理答、不如理思。**

癸二、釋其所以2　子一、標義

**何以故？由彼涅槃，唯有為滅之所顯故，與有為法其相異故。**

子二、簡非4　丑一、有異

**唯有為滅之所顯故，謂有異者，若問、若答、若思，便為戲論，非所戲論。**

丑二、無異

**與有為法其相異故，謂無異者，如前廣說，便為戲論，非所戲論。**

　　便為戲論非所戲論者：解深密說：言無為者，亦墮言辭。由是此言便為戲論。又說：種種遍計言辭所說，不成實故，非是無為。由是此言非所戲論。如彼廣釋道理應知。（解深密經一卷四頁16,689a）

丑三、亦異不異

**總如前說二種因故，亦異不異，不應道理。**

　　亦異不異不應道理者：亦異不異，唯是戲論，非所說事有此異不異相，故不應理。

丑四、非異不異

**由有為滅證涅槃故，若謂一切皆無所有，故說非有非無異者，不應道理。**

壬三、顯義相2　癸一、義

**涅槃義者，謂一切白法所顯發故。**

癸二、相

**涅槃相者，謂寂滅相、無戲論相，當知唯是內所證相。**

庚十、所知所識所緣法3　辛一、所知法4　壬一、標

**[復次，由五種相，建立所知諸法差別。]{.underline}**[^11]

壬二、徵

**[何等為五？]{.underline}**

壬三、列

**[一、由事故；二、由品業差別故；三、由智依處差別故；四、由智差別故；五、由攝餘智差別故。]{.underline}**

壬四、釋2　癸一、別辨相5　子一、由事

**[云何由事故？謂略說一切有為、無為，名所知事。]{.underline}**

子二、由品業差別2　丑一、徵

**[云何由品業差別故？]{.underline}**

丑二、釋4　寅一、標

**[謂即此事，復有五品所知差別，及此五品所知作業。]{.underline}**

寅二、徵

**[何等為五？]{.underline}**

寅三、釋2　卯一、五品所知

**[謂此所知，或有假立，故名所知；或有勝義，故名所知；或有所作究竟，故名所知；或有他心淨不淨行，故名所知；或有一切種別，故名所知。]{.underline}**

卯二、五種作業5　辰一、假立所知攝

**[若世俗智，能知假立所知；知假立故，如實了知世俗道理善不善法、有罪無罪，廣說乃至緣生法等，一分應遠離、一分應修習；又能了知世俗言說，遊行世間，隨因隨緣而起眾行。]{.underline}**

　　又能了知世俗言說等者：謂能了知如是士夫，有如是名、如是種類、如是族姓、如是飲食、如是領納若苦若樂、如是長壽久住、如是盡其壽量邊際，是名了知世俗言說。阿羅漢苾芻永離貪愛，隨意遊行空閑聚落，是名遊行世間。本地分中思所成地頌云：住戲論皆無，踰牆塹離愛，牟尼遊世間，天人不能識。長行廣釋其義應知。（陵本十九卷十一頁1649）

辰二、勝義所知攝

**[法智、類智、苦智、集智、滅智、道智，能知勝義所知；知勝義故，能證見、修所斷法斷。]{.underline}**

辰三、所作究竟所知攝

**[盡智、無生智，能知所作究竟所知；知所作究竟故，心得決定無有疑惑，於自斷中離增上慢。]{.underline}**

辰四、他心淨不淨行所知攝

**[他心智，能知他心淨不淨行所知；由知此故，如實知他所有意樂界及隨眠。]{.underline}**

辰五、一切種別所知攝

**[十力智，能知一切種別所知。由知此故，能正於他起一切種教誡、教授；能斷一切有情疑惑；能善安置一切有情，於善趣果及解脫中；有大勢力，能作一切有情利益及安樂事。]{.underline}**

寅四、結

**[如是名為五品所知及五種業。]{.underline}**

　　起一切種教誡教授者：本地分說五種教誡、八種教授。（陵本三十八卷二十頁3166）是名一切種教誡、教授。如彼廣釋應知。

子三、由智依處差別3　丑一、徵

**[云何由智依處差別故？]{.underline}**

丑二、釋2　寅一、標列

**[謂有二種。一、自利行，二、利他行。]{.underline}**

寅二、隨釋2　卯一、依自利行

**[若隨順斷世俗智、若正能斷勝義智、若於斷所作究竟智，如是諸智，應知依自利行依處。]{.underline}**

卯二、依利他行

**[若於他意樂界及隨眠所有他心智、若於一切種別所知中所有十力智，如是二智，應知依利他行依處。]{.underline}**

丑三、結

**[如是名為智依處差別。]{.underline}**

子四、由智差別2　丑一、徵

**[云何由智差別故？]{.underline}**

丑二、釋5　寅一、世俗智2　卯一、總標舉

**[謂世俗智，或善、或不善、或無記、或有漏、或無漏，唯是世間。]{.underline}**

卯二、隨難釋

**[無漏者，謂於已斷一切無學身中可得。此及所餘總名俗智，亦唯世間。]{.underline}**

寅二、法類智等

**[當知所餘法、類智等，是出世間，亦唯無漏。]{.underline}**

寅三、盡無生智2　卯一、總標

**[盡、無生智，當知唯於漏盡中生。]{.underline}**

卯二、別辨2　辰一、無分別

**[若不分別盡及無生，謂我已得諸漏永盡，我未來苦不復當生者，唯是無漏，唯出世間。]{.underline}**

辰二、有分別

**[若作如是分別者，唯是無漏，世出世間世俗智攝，是未曾得，是阿羅漢相續中生。]{.underline}**

　　是未曾得等者：此即釋前唯是無漏所以。昔來於彼曾未證得，故是無漏。由作分別，戲論現行，故世俗攝。

寅四、他心智2　卯一、標差別

**[他心智，唯是世間。若在異生及有學相續中者，是有漏；若無學相續中者，是無漏。]{.underline}**

卯二、問答辨2　辰一、問

**[問：何因緣故，清淨身中諸世俗智說名無漏？]{.underline}**

辰二、答2　巳一、釋相3　午一、由隨眠斷

**[答：由彼身中諸漏隨眠已永斷故。]{.underline}**

午二、由所緣斷

**[又此諸智是他心智現所行境，此他心智非染汙性，非餘染汙現所行境。]{.underline}**

午三、由相應斷

**[又彼自性不與一切煩惱相應。]{.underline}**

巳二、結成

**[是故此智由隨眠故、由所緣故、由相應故，皆成無漏。]{.underline}**

　　此他心智非染汙性等者：如前已說他心智有二種，謂在無學相續中者，是無漏；若在異生及有學相續中者，是有漏。今說非染汙性及餘染汙，如次配釋二種應知。

寅五、十力智3　卯一、標

**[十力智在如來相續中，是未曾得，唯是無漏世間智攝。]{.underline}**

卯二、徵

**[何以故？]{.underline}**

卯三、釋

**[由此一切種智皆帶戲論而現行故。]{.underline}**

子五、由攝餘智差別2　丑一、徵

**[云何由攝餘智差別故？]{.underline}**

丑二、釋2　寅一、略明攝2　卯一、標隨應

**[謂神通智、解脫門智、無礙解智、無諍智、願智、力、無畏、念住、一切種不共佛法等智，隨其所應，當知皆為如前所說諸智所攝。]{.underline}**

卯二、別配屬3　辰一、神通智差別2　巳一、五神通攝

**[謂五神通，皆世俗智攝。若諸異生及諸有學相續中者，皆是有漏；若在無學相續中者，皆是無漏。]{.underline}**

巳二、第六神通攝

**[第六神通，盡及無生二智所攝。盡、無生智如前應知。]{.underline}**

　　盡無生智如前應知者：盡、無生智，若無分別，當知唯出世間；若有分別，當知世出世間世俗智攝。如是差別，已如前說應知。

辰二、解脫門智差別3　巳一、空解脫門攝

**[空解脫門智，八智所攝。謂法智、類智、苦智、集智、滅智、道智，及出世間盡、無生智。]{.underline}**

巳二、無願解脫門攝

**[無願解脫門智，六智所攝。謂法智、類智、苦智、集智、盡智、無生智。]{.underline}**

巳三、無相解脫門攝

**[無相解脫門智，五智所攝。謂法智、類智、滅智、盡智、無生智。]{.underline}**

辰三、無礙解等智差別2　巳一、標所攝

**[無礙解智、無諍智、願智、十力等一切不共佛法智，皆世俗智攝，皆是無漏。]{.underline}**

巳二、顯隨應

**[在阿羅漢及如來相續中，如其所應盡當知。]{.underline}**

寅二、別辨相2　卯一、指2　辰一、解脫門相

**[諸解脫門建立相，如本地分已說。]{.underline}**

　　如本地分已說者：謂如三摩呬多地中三三摩地建立應知。（陵本十二卷八頁997）

辰二、不共佛法等相

**[不共佛法及無礙解等，如菩薩地已說。]{.underline}**

　　不共佛法等者：諸佛世尊有百四十不共佛法，如前建立品說。（陵本四十九卷七頁3927）四無礙解，如前菩提分品中說。（陵本四十五卷二頁3617）

卯二、辨2　辰一、智差別2　巳一、神通智3　午一、釋問詞3　未一、神境通2　申一、徵

**[復次，云何神境？云何神境智？云何神境智作證？]{.underline}**

申二、釋4　酉一、神境2　戌一、顯相

**[謂從一種變作多種，如是廣說乃至梵世身自在轉，是名神境。]{.underline}**

戌二、釋名

**[由神境智，於此神境領受示現，是故說此名為神境。]{.underline}**

酉二、神境智2　戌一、顯相

**[若智具大威德，修所成，是修果，名神境智。]{.underline}**

戌二、釋名

**[由此智，於彼境能領受、能示現，是故說此名神境智。]{.underline}**

酉三、神境智作證

**[即此智種子，由生緣所攝受故，勢力增長，相續隨轉，名神境智作證。]{.underline}**

酉四、神境智作證通

**[如是一切總攝為一，名神境智作證通。]{.underline}**

　　如是廣說者：謂從多身示現一身；或以其身，於諸牆壁、城垣等類厚障隔事直過無礙；或於其地出沒如水；或於其水斷流往返，履上如地；或如飛鳥，結加趺坐，騰颺虛空；或於廣大威德勢力日月光輪，以手捫摸。如是種種神變差別，是此廣說應知。又復以身，於其梵世略有二種自在迴轉。一者、往來自在迴轉；二、於梵世諸四大種一分造色，如其所樂，隨勝解力，自在迴轉。義如本地分說。（陵本三十三卷十七頁2720）

未二、天耳通2　申一、徵

**[云何天耳？云何天耳智？云何天耳智作證？]{.underline}**

申二、釋2　酉一、別辨2　戌一、天耳

**[謂若修果耳所攝清淨色，是名天耳。]{.underline}**

戌二、天耳智

**[與依耳識相應智，名天耳智。]{.underline}**

酉二、例前

**[此智作證，如前應知。如是一切總攝為一，等如前說。]{.underline}**

未三、餘四通2　申一、例前問

**[復次，由此道理，餘一切通所作問詞，如前應知。]{.underline}**

申二、釋隨應2　酉一、標說

**[所有釋詞隨其所應，我今當說。]{.underline}**

酉二、釋名4　戌一、他心通2　亥一、別辨2　天一、心差別

**[謂諸他心，由有貪等差別而轉，名心差別。]{.underline}**

天二、心差別智

**[若具大威德，修所成，是修果，緣彼為境智，名心差別智。]{.underline}**

亥二、例前

**[此智作證，如前應知。如是一切總攝為一，等如前說。]{.underline}**

戌二、宿住通2　亥一、別辨2　天一、宿住隨念

**[若於過去生自體差別明了記憶，名宿住隨念。]{.underline}**

天二、宿住隨念智

**[若智具大威德，修所成，是修果，依止於念、與念相應，此方得轉，是故說名宿住隨念智。]{.underline}**

亥二、例前

**[餘如前說。]{.underline}**

戌三、天眼通2　亥一、別辨2　天一、死生

**[若諸有情好惡色等種種差別，從彼別別有情眾沒，於此別別有情眾生，說名死生。]{.underline}**

天二、死生智

**[若修果眼所攝清淨色以為依止，緣死生境識相應智，名死生智。]{.underline}**

亥二、例前

**[餘如前說。]{.underline}**

戌四、漏盡通2　亥一、別辨2　天一、漏盡

**[若一切結無餘永斷，名為漏盡。]{.underline}**

天二、漏盡智

**[即於此中，世間盡智及無生智，名漏盡智。]{.underline}**

亥二、例前

**[所餘一切，如前應知。]{.underline}**

午二、出具相

**[復次，諸具神通修觀行者，若遇其時便能示現，或復安住，或行他利，或於是中能善問記，是故名為具神通者。]{.underline}**

午三、明作業2　未一、辨廣狹

**[復次，前三通是通，非明；後三通亦通、亦明，以能對治三世愚故。]{.underline}**

　　以能對治三世愚故者：本地分說：為顯於前後中際，斷常二邊邪執現法涅槃愚癡沙門婆羅門無明性故，建立三明。（陵本十四卷七頁1198）此中常執，愚前際生，由宿住念通，憶念本事，能為眾生開示種種先世相應業果異熟，今此說彼治前際愚。此中斷執，愚後際生，由死生智通，能見諸有情類身之所作淨不淨業，既見彼已，隨應宣說，今此說彼治後際愚。此中現法涅槃愚癡，愚中際生，由漏盡智通，能正了知能得漏盡方便，自無染汙，亦善為他廣分別說，壞增上慢，今此說彼治中際愚。由是道理，後三通亦通、亦明。

未二、辨勝能4　申一、初神通

**[又初神通，能迴異類，令他於己]{.underline}**[^12]**[發生尊敬。]{.underline}**

申二、第二神通

**[第二神通，知他所行染淨語業，能善訶責，令其歡喜。]{.underline}**

申三、第三神通

**[第三神通，善能知他若淨不淨心行差別，能正教授及與教誡。]{.underline}**

申四、後三神通

**[後三神通，能令遠離常邊、斷邊，能無顛倒離增上慢，依於漏盡宣說中道，即於此中能善教授。]{.underline}**

巳二、無諍願智2　午一、依聲聞等辨2　未一、無諍智2　申一、總標三種

**[復次，觀察三種義勢力故，俱分解脫利根阿羅漢苾芻住無諍定。]{.underline}**

　　觀察三種義勢力故者：攝異門分說：可愛樂故、無有罪故，名之為義。（陵本八十三卷十七頁6329）此有三種，如下自釋。初之二種，自義行攝；後之一種，他義行攝。

申二、別釋其相3　酉一、願為因緣

**[謂或有一，昔曾於彼無諍等持，聞有無量差別勝利，心生喜樂，發起勝願。由此因緣，緣彼為境，猛利意樂數數熏修。彼既證得阿羅漢已，由彼為因、由彼為緣，即於是中心樂趣入，是故今者住無諍定。]{.underline}**

酉二、悔為因緣

**[又復有一，昔異生時，令諸有情起無量諍，於彼發起種種惱害瞋恨等事，今既證得阿羅漢果，於昔所行愚夫之行，生大悔愧，是故今者住無諍定。]{.underline}**

酉三、防護他心以為因緣4　戌一、標所為

**[又復有一，自既證得阿羅漢果，欲令無量眾生造作順現法受可愛果業，又欲令彼於現法中受可愛果，是故方便住無諍定。]{.underline}**

戌二、釋引發

**[由此因緣，熏修邊際第四靜慮以為依止，發生無諍想三摩地防護他心。於自所起一切威儀，終不令他起煩惱諍，是故說此名為無諍。]{.underline}**

戌三、辨行相3　亥一、由觀察

**[如是為欲護他心故，隨所依止村邑、聚落所住之處，周遍於此村邑、聚落諸眾生心次第觀察，如是遍觀一切衢路、一切家屬、一一眾生未來世心。]{.underline}**

亥二、由了知2　天一、隨順補特伽羅2　地一、令不得見

**[如是觀已，彼若了知如是村邑、如是聚落、如是衢路、如是家屬、如是眾生，當於我所暫得見時，必定生起諸煩惱諍，即便隱避，令彼眾生皆不得見。]{.underline}**

地二、令得見

**[彼若了知不由見故，由不見故，生煩惱諍，則作方便令彼得見。]{.underline}**

天二、隨順諸事2　地一、觀察染淨

**[彼若了知由隨順故，令不起諍，即便觀察所隨順事為淨不淨。]{.underline}**

地二、隨應分別2　玄一、與彼相見

**[若清淨者，即與相見，隨順彼事。]{.underline}**

玄二、不與相見

**[若不清淨，或復觀彼所隨順事，令他相續起煩惱諍，既觀察已，不與相見。]{.underline}**

亥三、由遠離

**[又審觀察，若因如是語言、如是威儀、如是攝受、如是受用衣服等物、如是說法、如是勸導，令他相續起煩惱諍，即便遠離如是語言，廣說乃至如是勸導。]{.underline}**

戌四、釋得名

**[彼由多分住如是住，行如是行，是故說名住無諍者。]{.underline}**

未二、願智2　申一、徵

**[云何願智？]{.underline}**

申二、釋

**[謂俱分解脫利根阿羅漢苾芻，熏修邊際第四靜慮為依止故，若聲聞乘隨聲聞智所行境界，若獨覺乘隨獨覺智所行境界，起如是願：願我當知如是如是所知境界。從此趣入熏]{.underline}**[^13]**[修邊際第四靜慮，既入定已，隨先所願一切了知。]{.underline}**

午二、依如來辨2　未一、願智

**[若諸如來，遍於一切所知境界，智無障礙。]{.underline}**

未二、無諍智3　申一、標

**[復次，諸佛如來於無諍定而不數入。]{.underline}**

申二、徵

**[所以者何？]{.underline}**

申三、釋

**[有諸眾生勝利益事，由起煩惱俱時成辦，如來於此勝利益事不能棄捨。]{.underline}**

辰二、智依止3　巳一、唯依第四靜慮

**[復次，如熏修邊際第四靜慮以為依止，引發無諍及與願智，當知如來所有一切不共佛法妙智亦爾。]{.underline}**

巳二、通依一切靜慮

**[餘神通等，一切靜慮以為依止皆能引發。]{.underline}**

巳三、唯依靜慮及初近分2　午一、約定差別辨3　未一、標

**[復次，唯依諸靜慮，及初靜慮近分未至定，能入聖諦現觀，非無色定。]{.underline}**

未二、徵

**[所以者何？]{.underline}**

未三、釋

**[無色定中奢摩他道勝，毗鉢舍那道劣，非毗鉢舍那劣道能入聖諦現觀。]{.underline}**

午二、約生差別辨3　未一、標

**[非生上地或色界、或無色界能初入聖諦現觀。]{.underline}**

未二、徵

**[何以故？]{.underline}**

未三、釋

**[彼處難生厭故。若厭少者，尚不能入聖諦現觀，況於彼處一切厭心少分亦無。]{.underline}**

癸二、廣決擇2　子一、世出世智生起差別2　丑一、總標

**[復次，當說世俗智及出世無漏智，初中後際生起差別。]{.underline}**

丑二、別釋2　寅一、世俗智2　卯一、聲聞乘3　辰一、初際攝2　巳一、辨差別2　午一、染汙等世俗智

**[謂世俗智，初異生位起如先說五染汙見，及與貪等相應邪智，是染汙等諸世俗智應斷應知。]{.underline}**

　　初異生位起等者：謂異生位初際所攝，是名初異生位。薩迦耶等五種邪見，是名五染汙見。貪等煩惱相應之慧，名與貪等相應邪智。如是二種，或是染汙、或是無記，皆慧為體，名染汙等諸世俗智。

午二、善有漏世俗智4　未一、信攝受見

**[為欲生起彼對治故，復起世間信所攝受無顛倒見，是善有漏世俗智攝。]{.underline}**

未二、聞思妙慧

**[以此正見為依止故，次起聞思所成妙慧，於諸念住勤修觀行，亦善有漏世俗智攝。]{.underline}**

未三、修所成慧2　申一、順決擇分方便

**[以此為依，次於順決擇分方便道中，由修所成慧，於諸念住勤修觀行，亦善有漏世俗智攝。]{.underline}**

申二、順決擇分俱行

**[以此為依，次起見道方便順決擇分俱行修所成慧，於諸念住勤修觀行，亦善有漏世俗智攝。]{.underline}**

未四、見道無間所攝正見

**[以此為依，次起世第一法見道無間道所攝正見，亦善有漏世俗智攝。]{.underline}**

巳二、結次第

**[如是名為初異生地諸世俗智生起次第。]{.underline}**

辰二、中際攝2　巳一、辨5　午一、出智名

**[又即以彼世第一法所攝俗智為依止故，能入見道。昇見道時，即先所修善世俗智所有種子，由彼熏修皆得清淨，亦名為修，此則名為諦現觀邊諸世俗智。]{.underline}**

午二、顯作業6　未一、證初解脫

**[出見道已，生起此智，證見所斷諸法解脫，昔來於彼曾未解脫。]{.underline}**

未二、知斷惡趣

**[由此生故，是諸聖者於見所斷煩惱斷中能正分別，謂那落迦我已永盡，乃至不復墮諸惡趣。]{.underline}**

未三、知證預流

**[又能了知：我今已證得預流果。]{.underline}**

未四、知斷煩惱

**[又能了知：我今已斷如是如是所有煩惱。]{.underline}**

未五、能正建立3　申一、由隨所欲

**[又隨所欲，應可為他所記別者，當為建立。]{.underline}**

申二、由審觀察

**[又審觀察而記別之。]{.underline}**

　　應可為他所記別者者：謂於緣起及緣生法因果道理次第流轉，是名應可記別，以能遠離無因、惡因二邪執故。

申三、由無倒慧

**[又能於諸聖諦現觀，以無倒慧而正建立。]{.underline}**

未六、能漸離欲2　申一、標相

**[復於此上隨其所應未離欲處，以世間道漸次修習能離彼欲，乃至能於無所有處離欲作證。]{.underline}**

申二、料簡

**[此諸聖者以出世間智後所得諸世俗智離諸欲時，當知同彼非聖道者所作離欲，但能損伏煩惱種子，非謂永斷。]{.underline}**

午三、辨差別

**[此世俗智是出世間智後所得，應言此智亦是世間，亦出世間，不應一向名為世間。]{.underline}**

午四、明修道2　未一、標列

**[又修此智略有四道。一、方便道，二、無間道，三、解脫道，四、勝進道。]{.underline}**

未二、隨釋4　申一、方便道

**[於一切地修道所斷軟中上等九品煩惱，隨其品數各各差別，能隨順斷，是名初道。]{.underline}**

申二、無間道

**[能無間斷，是第二道。]{.underline}**

申三、解脫道

**[無間斷已，是第三道。]{.underline}**

申四、勝進道2　酉一、標名

**[次後於斷，是第四道。]{.underline}**

酉二、顯別2　戌一、標

**[此勝進道復有二種。]{.underline}**

戌二、釋2　亥一、俱得二名

**[或有無間為斷餘品修方便道，此於前品名勝進道，於後所斷名方便道。]{.underline}**

亥二、唯名勝進

**[或有無間不修方便，但於前品生知]{.underline}**[^14]**[足想，不求勝進，或住放逸，或於已斷以觀察智而更觀察，或有但以伺察作意而伺察之，當知此道唯名勝進。]{.underline}**

午五、辨依止2　未一、依諸定地辨3　申一、標

**[除未至定，所餘一切近分地中，唯有俗智，無出世智。]{.underline}**

申二、徵

**[何以故？]{.underline}**

申三、釋

**[由未至地是初定心，初靜慮上所有定心皆先有定故。聖弟子從此以上，但依根本修出世智，不依近分。]{.underline}**

未二、依第一有辨3　申一、標

**[第一有中所有諸智，皆俗智攝。]{.underline}**

申二、徵

**[何以故？]{.underline}**

申三、釋

**[彼處作意與出世間聖智作意不同分故，但作非想非非想行。出世作意，有想諸定所攝受故。]{.underline}**

巳二、結

**[始從學地乃至於此諸世俗智，當知皆名中際俗智。]{.underline}**

辰三、後際攝

**[於阿羅漢身中，所有一切清淨無漏解脫，一切結縛煩惱盡智、無生智，及餘一切神通等功德所攝諸世俗智，皆是後際世俗智攝。]{.underline}**

卯二、菩薩乘3　辰一、明三際

**[復次，諸菩薩初中後際世俗智者，謂從勝解行地乃至到究竟地所有一切世俗智。初際者，謂勝解行地。中際者，謂從增上意樂清淨地乃至決定行地。後際者，謂到究竟地。]{.underline}**

辰二、辨二行

**[又諸菩薩，於諸地中起二種行，謂有戲論想差別行，及離戲論想現行行。似出世間，善修此故，得後所得世俗智攝無障礙智。]{.underline}**

　　似出世間者：此釋前說有戲論想差別行。由於諸諦，以有相想善取相故，是故說彼似出世間。

辰三、顯殊勝2　巳一、標相2　午一、舉願智

**[又諸菩薩，有與如來願智相似諸世俗智，勝諸聲聞、獨覺所得一切願智。]{.underline}**

午二、例神通等

**[諸神通等及空智等，應知亦爾。]{.underline}**

巳二、釋由

**[由諸菩薩所有功德，皆依十力種姓而轉，聲聞、獨覺則不如是。]{.underline}**

寅二、出世智2　卯一、結前生後

**[復次，如是已說初中後際諸世俗智。初中後際諸出世智，次我當說。]{.underline}**

卯二、標釋一切4　辰一、總標列

**[謂見道、修道、無學道。]{.underline}**

辰二、別釋相3　巳一、見道2　午一、辨差別3　未一、法智品

**[若法智品見道，對治欲界見所斷惑。]{.underline}**

未二、類智品2　申一、標對治

**[若類智品見道，對治色無色界見所斷惑。]{.underline}**

申二、問答辨2　酉一、問

**[問：一切類智現在前時，皆能了別色界、無色界耶？]{.underline}**

酉二、答

**[答：若有曾於色無色界所有諸法善聞、善思、善取相者，即能了別。若不爾者，不能了別。]{.underline}**

未三、所餘智

**[所餘諸智，或在毗鉢舍那品，或在奢摩他品，法智、類智二品所攝。]{.underline}**

午二、明漸次

**[又於見道初智生時，諸餘智因由能生緣所攝受故，皆得增長，一切見道即此剎那皆名為得。於此得已，後時漸漸次第現前，當知見道是勝進道。]{.underline}**

　　一切見道等者：如說見道有十六心，謂苦法智忍、苦法智，苦類智忍、苦類智，集法智忍、集法智，集類智忍、集類智，滅法智忍、滅法智，滅類智忍、滅類智，道法智忍、道法智，道類智忍、道類智，是名一切見道。此十六心，於世第一無間現觀位中皆名為得，然是相見道攝。真見道後，次第現前，是故說彼是勝進道。

巳二、修道2　午一、由出世道離欲

**[於修道中，若有修習出世間道而離欲者，應知如前方便道等，皆是出世。]{.underline}**

午二、由世間道離欲2　未一、辨差別2　申一、世俗智

**[若於苦等諸聖諦中，有戲論想而現行者，是世俗智。]{.underline}**

申二、出世智

**[離戲論想而現行者，是出世智。]{.underline}**

未二、明所為

**[為於諸諦以有相想善取相故，為如先時所見所知修習種種微妙智故，為以世間諸善厭行令心厭故，為受種種妙法樂故，是諸聖者亦修世間離欲之道而離諸欲。]{.underline}**

　　為如先時所見所知等者：先現觀中見法、知法，名於先時所見、所知。云何見法？謂於苦等如實見故。云何知法？謂證得已，於其所得，能自了知我是預流，我已證得無退墮法故。如攝異門分說應知。（陵本八十三卷十四頁6317）

巳三、無學道

**[無學地中，即如所說出世間智，解脫修道所斷惑故，極善清淨。]{.underline}**

辰三、顯勝利

**[又出世智，能為一切世間功德所依持處，能令一切上地、下地所有功德皆自在轉。]{.underline}**

辰四、結次第

**[如是名為初中後際出世間智次第生起。]{.underline}**

子二、諸神通智獲得差別2　丑一、舉神境2　寅一、總標

**[復次，諸神境智，或加行得、或生得。]{.underline}**

寅二、別釋2　卯一、依能得辨2　辰一、加行得

**[加行得者，如生此間異生、有學，及與無學、諸菩薩等所有修果。]{.underline}**

辰二、生得2　巳一、於色界

**[生得者，謂生色界。由先修習為因緣故，後於此中生便即得。]{.underline}**

巳二、於欲界2　午一、天及人一分

**[又有欲界諸天，及人一分，福果所致，如曼馱多王等。]{.underline}**

午二、餘趣一分2　未一、舉傍生趣

**[又傍生趣如飛禽等，攝受如是眾同分故，如得神通。]{.underline}**

未二、例鬼趣

**[鬼趣一分亦復如是。]{.underline}**

卯二、依所作辨

**[又有呪術、藥草威德，亦如神通。如作幻惑厭禱起尸、半起尸等。]{.underline}**

丑二、例餘四

**[即由如是差別道理，餘四神通所有差別，隨其所應，當知亦爾。]{.underline}**

辛二、所識法2　壬一、徵

**[復次，云何所識法？]{.underline}**

壬二、釋4　癸一、標

**[謂一切法皆是所識，諸識能識。由五種相諸識差別，如其所應，建立所識。]{.underline}**

癸二、徵

**[何等為五？]{.underline}**

癸三、列

**[一、依緣差別故；二、欣慼差別故；三、勝劣差別故；四、心所差別故；五、障治生差別故。]{.underline}**

癸四、釋5　子一、依緣差別2　丑一、徵

**[云何依緣差別？]{.underline}**

丑二、辨2　寅一、總標

**[謂由所依、所緣差別，建立眼等六識差別。]{.underline}**

寅二、別釋

**[眼識了別諸色境界；餘識各各了自境界；意識了別一切眼、色，乃至意、法以為境界。]{.underline}**

子二、欣慼差別2　丑一、徵

**[云何欣慼差別？]{.underline}**

丑二、辨3　寅一、苦受相應識

**[謂苦受相應識名慼，此能了別隨順憂苦不可意法。]{.underline}**

寅二、樂受相應識

**[樂受相應識名欣，此能了別隨順喜樂可意諸法。]{.underline}**

寅三、不苦不樂受相應識

**[不苦不樂受相應識名非欣非慼，此能了別隨順捨受非二諸法。]{.underline}**

子三、勝劣差別2　丑一、徵

**[云何勝劣差別？]{.underline}**

丑二、辨3　寅一、不善法等相應識

**[謂不善法及有覆無記法相應識名劣，此能了別諸染汙識所行諸法。]{.underline}**

寅二、善法相應識

**[善法相應識名勝，此能了別一切善識所行諸法。]{.underline}**

寅三、無記法相應識

**[無記法相應識名非勝非劣，此能了別自所行法。]{.underline}**

子四、心所差別3　丑一、徵

**[云何心所]{.underline}**[^15]**[差別？]{.underline}**

丑二、辨2　寅一、標一切

**[謂有心所]{.underline}**[^16]**[遍諸心起，復有心所]{.underline}**[^17]**[遍善心起，所餘心所]{.underline}**[^18]**[，應知如前有漏法中已說其相。]{.underline}**

　　所餘心所等者：謂諸染汙心所有法，由相應故，說名有漏，已如前說。（陵本六十五卷十一頁5185）當知此相應識，唯能了別自所行法。

寅二、廣二類2　卯一、遍行心所2　辰一、標列

**[遍諸心起復有五種。謂作意、觸、受、想、思。]{.underline}**

辰二、指釋

**[如前意地已說其相。]{.underline}**

卯二、諸善心所2　辰一、標列

**[遍善心起復有十種。謂慚、愧、無貪、無瞋、無癡、信、精進、不放逸、不害、捨。]{.underline}**

辰二、料簡

**[如是十法，若定地、若不定地，善心皆有。定地心中更增輕安，不放逸等唯是假法。]{.underline}**

丑三、結

**[此相應識皆能了知一切境法。]{.underline}**

子五、障治生差別3　丑一、徵

**[云何障治生差別？]{.underline}**

丑二、辨2　寅一、障治別2　卯一、釋2　辰一、所治識3　巳一、標

**[謂所治障有十五心。]{.underline}**

巳二、徵

**[何等十五？]{.underline}**

巳三、列2　午一、舉欲界繫

**[謂欲界繫總有五心，見苦、見集、見滅、見道，及修所斷。]{.underline}**

午二、例色無色

**[如欲界繫總有五心，色無色界，當知亦爾。]{.underline}**

辰二、能治識

**[能對治心是第十六，謂諸無漏學無學心。]{.underline}**

卯二、結

**[如是所治及能治識，隨其所應，各能了別自所行法。]{.underline}**

寅二、生差別3　卯一、標

**[復次，生差別者，略有五種。]{.underline}**

卯二、列

**[一、欲界生行，二、色界生行，三、無色界生行，四、往上地生，五、還下地生。]{.underline}**

卯三、釋2　辰一、約行相辨2　巳一、明差別2　午一、舉欲界繫

**[欲界生行者，從欲界繫若善、若染汙、若無覆無記心無間，遍欲界繫一切心生，是名欲界識生差別。]{.underline}**

午二、例色無色

**[如欲界繫，如是色無色界繫，自地三心無間，皆生自地三心。]{.underline}**

巳二、辨生相3　午一、一切地善心無間2　未一、依次第起3　申一、從下善心生上善心

**[若先未起靜慮、無色，初欲生時，要從欲界善心無間，初靜慮地善心得生；]{.underline}**

　　若先未起靜慮無色初欲生時者：謂先未得靜慮等定，於最初位欲起現前故。

**[初靜慮地善心無間，第二靜慮善心得生；如是乃至無所有處善心無間，第一有地善心得生。]{.underline}**

申二、從色善心生初學心

**[必從色界善心無間，初學心生。]{.underline}**

申三、從學無間生無學心

**[學心無間，無學心生。]{.underline}**

未二、隨欲現前2　申一、舉從欲界

**[若先已起靜慮、無色，即於彼地不退失者，彼從欲界善心無間，隨其所樂，上地諸心及學無學心欲起現前。先已善取彼行相故，於彼諸心如意能起。]{.underline}**

申二、例餘上地

**[如是所餘上地諸心無間所起，如其所應，當知亦爾。]{.underline}**

　　如其所應當知亦爾者：唯除第一有地善心無間不起學無學心，所餘上地諸心無間所起，例如前知，故作是說。

午二、欲界無記心無間

**[又從欲界無記心無間，色界善心生，如色界果。]{.underline}**

　　又從欲界無記心無間等者：異熟生心，名無記心。本地分說：欲界自體中，亦有色、無色界一切種子。（陵本二卷一頁102）由是道理，故說欲界無記心無間，色界善心生。受用彼地喜樂及捨寂靜，與生彼地無異，是故說言如色界果。

午三、色界善心無間2　未一、生欲界心

**[欲界變化心，即從色界善心無間，此欲界無記心生。]{.underline}**

未二、釋非自性

**[又說此心為欲界者，當知是彼影像類故，非自性故。]{.underline}**

　　當知是彼影像類故者：謂變化心，由緣欲界諸變化事為其影像，是故說彼名欲界心。

辰二、約受生辨2　巳一、往上地生2　午一、顯得生3　未一、標

**[又欲界沒生上地時，欲界善心、無記心無間，上地染汙心生。]{.underline}**

未二、釋2　申一、釋上地

**[謂生初靜慮乃至有頂。]{.underline}**

申二、釋染汙心

**[以一切處結生相續，皆染汙心方得成]{.underline}**[^19]**[故。]{.underline}**

未三、結

**[如是應知，往上地生諸識，決定於自所行生起差別。]{.underline}**

午二、例有退

**[又諸異生退先所得世間靜慮、無色定時，由染汙心現前故退。此下地染汙心，從上地善心、染汙心無間生。]{.underline}**

巳二、還下地生2　午一、釋

**[又從上地沒生下地時，從一切上地善心、染汙心、無記心無間，唯有下地染汙心生。]{.underline}**

午二、結

**[如是應知，還下地生諸識，決定於自所行生起差別。]{.underline}**

丑三、結

**[如是障治生差別故，諸識決定於自所行了別所識諸法差別。]{.underline}**

辛三、所緣法4　壬一、標

**復次，由五相故，建立所緣諸法差別。**

壬二、徵

**何等為五？**

壬三、列

**一、有善作意所緣法，二、有不善作意所緣法，三、有無記作意所緣法，四、有墮界作意所緣法，五、有繫屬瑜伽作意所緣法。**

壬四、釋3　癸一、善作意等所緣法2　子一、舉善作意

**此中若善作意，緣善、不善、無記諸法。**

子二、例不善作意等

**如善作意，如是不善、無記作意，當知亦爾。**

癸二、墮界作意所緣法2　子一、明界差別2　丑一、辨3　寅一、欲界繫

**欲界繫善、染汙、無記作意，緣一切三界諸法。**

寅二、色界繫

**色界繫善作意，亦緣一切三界諸法。**

寅三、無色界繫2　卯一、正顯2　辰一、外道異生

**無色界中，若定、若生外道異生，無色界繫善作意，唯緣自地一切法，非下地。**

辰二、未得自在菩薩等

**若毗鉢舍那行菩薩未得自在，及有廣慧聲聞乘等若諸有學、若阿羅漢，彼無色界繫善作意，亦緣下地一切法。**

　　亦緣下地一切法者：此中未得自在菩薩，或入無色界定，或於無色界生，彼無色界繫作意，由毗鉢舍那行相應，說彼亦緣下地一切法。廣慧聲聞，當知亦爾。故與外道異生有別。

卯二、別簡

**若諸菩薩已得自在，決定不於無色界生。由觀於彼不能現起利眾生事，因此成熟廣大佛法，及能成熟利益有情行故。**

丑二、結

**當知是名墮界作意所緣諸法。**

子二、廣釋自在3　丑一、舉頌

**復次，因思所緣，如說：**

**　　名映於一切　無有過名者　由此名一法　皆隨自在行**

　　如說名映於一切等者：依下釋義，四無色蘊，名之為名；遍計所執自性世俗名言，亦名為名；由是當知名之自相。此為一切清淨、雜染之因，是故說言名映於一切，無有過名者。由此為因，或清淨、或雜染，遍於一切生起隨轉，是故說言由此名一法，皆隨自在行。

丑二、釋義2　寅一、徵

**此言有何義？**

寅二、釋2　卯一、略標

**謂若略說，觀察清淨因故、觀察自相故、觀察雜染因故。**

卯二、別顯3　辰一、觀察清淨因2　巳一、標

**又為顯示補特伽羅無我，及法無我故。**

巳二、釋2　午一、顯示補特伽羅無我

**此中顯示補特伽羅無我者，謂善了知四無色蘊，能斷一切自境界相，是故說名能映一切。**

　　能斷一切自境界相者：謂計受、想、行、識是我，我有識等，識等屬我，我在識等中。如是諸相，皆依我我所見分別所生，由是說言自境界相。若於四無色蘊，能善了知此一切相，則不生起隨轉，說名能斷。此中釋名能映一切，是故偏說四無色蘊，彼四無色名蘊攝故。

午二、顯示法無我

**顯示法無我者，謂善了知遍計所執自性，善了知世俗言名，能除一切彼所依相，是故說名能映一切。**

　　能除一切彼所依相者：依他起相，為遍計所執世俗名言所依，是故說名彼所依相。顯揚論說：於依他起自性，執著初自性故，起於熏習，則成雜染。當知圓成實自性，無執著故，起於熏習，則成清淨。（顯揚論十六卷十三頁31,559c）由是當知此所說義。

辰二、觀察自相2　巳一、諸我相事不可得

**若過如是四無色蘊，諸我相事定不可得。**

巳二、自性相事不可得

**若過世俗言名，遍計所執自性相事亦不可得。**

辰三、觀察雜染因

**若於此二不善了知，則便一切自境界相，及諸雜染生起隨轉。一切境相及諸雜染，皆彼增上力所生故。**

丑三、引證

**又佛世尊依此密意，說如是言：**

**　　執法自性故　執我性而轉　覺此故覺彼　由覺故還滅**

　　執法自性故等者：顯揚頌云：法執故愚夫，起彼眾生執，彼除覺法性，覺法我執斷。與此義同。長行釋云：由法執故，世間愚夫起眾生執。除眾生執現起纏故，覺法實性。覺法性故，法執永斷。法執斷時，當知亦斷眾生執隨眠。（顯揚論十六卷十二頁31,559c）其義應知。

癸三、繫屬瑜伽作意所緣法4　子一、標

**繫屬瑜伽作意，略有四種所緣。**

子二、列

**一、遍滿所緣，二、淨行所緣，三、善巧所緣，四、淨煩惱所**[^20]**緣。**

子三、指

**是諸所緣，如聲聞地廣辯。**

子四、釋

**應知此中，淨煩惱所緣者，謂世尊說四聖諦及真如。**

**瑜伽師地論科句披尋記卷第六十五**

[^1]: 「思思議」，大正作「思議」。

[^2]: 「不如理」，披尋記原作「如理」。

[^3]: 「所」，大正作「此」。

[^4]: 「復」，大正作「後」。

[^5]: 「塑」，大正作「素」。

[^6]: 韓清淨手稿作「所」字，據原文應是「處」。

[^7]: 大正、陵本無「說名無漏」。

[^8]: 「耽」，大正、陵本作「貪」。

[^9]: 「耽」，大正、陵本作「貪」。

[^10]: 「相」，大正、陵本作「想」。

[^11]: 編按：加旁線之原文，原屬卷六十九，披尋記作者移至本卷。

[^12]: 「己」，陵本作「已」。

[^13]: 「熏」，大正作「熟」。

[^14]: 「知」，大正作「如」。

[^15]: 「所」，大正作「法」。

[^16]: 「所」，大正作「法」。

[^17]: 「所」，大正作「法」。

[^18]: 「所」，大正作「法」。

[^19]: 「成」，大正作「或」。

[^20]: 「所」，大正作「今」。
