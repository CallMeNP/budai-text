# 瑜伽師地論科句披尋記卷第二十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第十三初瑜伽處種性地品第一**

丙十、聲聞地3　丁一、結前生後

**如是已說修所成地。云何聲聞地？**

丁二、正廣分別2　戊一、總標一切

**一切聲聞地總嗢柁南曰：**

**　若略說此地　性等數取趣　如應而安立　世間出世間**

**　此地略有三　謂種性趣入　及出離想地　是說為聲聞**

戊二、別辨一一3　己一、種性地3　庚一、徵

**云何種性地**[^1]**？**

庚二、標2　辛一、嗢柁南

**嗢柁南**[^2]**曰：**

**　若略說一切　種性地應知　謂自性安立　諸相數取趣**

辛二、長行

**謂若種性自性、若種性安立、若住種性者所有諸相、若住種性補特伽羅，如是一切總略為一，名種性地。**

庚三、釋4　辛一、自性3　壬一、徵

**云何種性？**

壬二、釋2　癸一、辨相

**謂住種性補特伽羅，有種子法。由現有故，安住種性補特伽羅，若遇勝緣，便有堪任、便有勢力，於其涅槃能得能證。**

　　謂住種性補特伽羅有種子法者：意地中說：此一切種子識，若般涅槃法者，一切種子皆悉具足；不般涅槃法者，便闕三種菩提種子。（陵本二卷一頁101）由此當知，此種子法，謂聲聞菩提種子；由附所依有此種子法故，名住聲聞種性補特伽羅。未遇生緣，安住自性無有變異，亦無失壞，故名為住。

癸二、問答2　子一、異名

**問：此種性名有何差別？答：或名種子，或名為界，或名為性，是名差別。**

子二、體性

**問：今此種性以何為體？答：附在所依，有如是相，六處所攝。從無始世展轉傳來，法爾所得。於此立有差別之名，所謂種性、種子、界、性。**

壬三、結

**是名種性。**

　　附在所依等者：此中所依，謂有識身。攝大乘論說：出世心從最清淨法界等流正聞熏習種子所生。此聞熏習，隨在一種所依轉處，寄在異熟識中，與彼和合俱轉，猶如水乳。（攝論一卷十四頁31,136c）如是應知，附所依義。又如下說：住種性者所有諸相，謂與一切無涅槃法補特伽羅諸相相違，當知即名安住種性補特伽羅所有諸相。今指彼相違相，說有如是相言。又如下說：如是種子，非於六處有別異相，即於如是種類、分位、六處殊勝，是故此說六處所攝。又此種性，非無般涅槃法補特伽羅熏習可有。若許爾者，應不建立有無種性二種差別。然實不爾。即由是義，說住種性補特伽羅有種子性，從無始世展轉傳來，法爾所得。

辛二、安立2　壬一、釋2　癸一、正辨相2　子一、辨麤細2　丑一、問

**云何種性安立？謂應問言：今此種性，為當言細？為當言麤？**

丑二、答3　寅一、標

**應答言：細。**

寅二、徵

**何以故？**

寅三、釋

**由此種子未能與果、未習成果，故名為細。若已與果、已習成果，爾時種性若種、若果，俱說名麤。**

　　由此種子未能與果等者：菩薩地說：種性有二。一、本性住種性，二、習所成種性。今約最初，名未能與果；約彼第二，名未習成果。即於此位，由未有果，此種子相難可現見，故名為細。與此相違，由與果俱，是故種、果俱說名麤。

子二、辨一多2　丑一、問

**問：如是種性，當言墮一相續？墮多相續？**

　　墮一相續墮多相續者：相續有四。一、自身相續，二、他身相續，三、諸根相續，四、境界相續。如攝事分說。（陵本一百卷十五頁7510）今此義中，唯約諸根相續為論。由前已說六處所攝，故作是問：如是種性，墮一？墮多？

丑二、答3　寅一、標

**答：當言墮一相續。**

　　當言墮一相續者：此中義顯，唯墮意處，故言墮一相續。攝大乘說：寄在異熟識中。彼異熟識，意處攝故。

寅二、徵

**所以者何？**

寅三、釋2　卯一、反顯

**若法異相俱有而轉；見彼各**[^3]**別種種相續、種種流轉。**

卯二、正成

**如是種子，非**[^4]**於六處有別異相。**

　　若法異相俱有而轉等者：如說：眼等六識是識自性差別；又說：眼等六觸、六受、六想、六思，是名觸、受、想、思自性差別。如是等類，雖依眼等六處而生，然非是一，名法異相。能依所依，同生住滅，是名俱有而轉。由是見彼六處，各別為依，及彼諸法差別生起，是名見彼各別種種相續，種種流轉。若如是者，彼六處攝心心所法，應可說言墮多相續；種子不爾，非於六處有別異相，非彼六處俱有而轉，不見各別種種相續為依，及彼差別種種流轉，故不應言，墮多相續。

**即於如是種類、分位、六處殊勝，從無始世展轉傳來，法爾所得，有如是想及以言說，謂為種性、種子、界、性，是故當言墮一相續。**

　　即於如是種類分位六處殊勝等者：有涅槃法補特伽羅，是名種類。安住種性位中，是名分位。彼所有相，與一切無涅槃法補特伽羅諸相相違，是名六處殊勝。依如是義，假想安立諸差別名，謂為種性、種子、界、性。非析諸行別有實物名為種子，亦非餘處；然即諸行如是種性，如是等生，如是安布，名為種子。如決擇分說。（陵本五十二卷十五頁4198）由是當知，種子非於六處有別異相，是故當言墮一相續。

癸二、廣眾緣2　子一、違緣2　丑一、問

**問：若住種性補特伽羅有涅槃法，此住種性有涅槃法補特伽羅，何因緣故有涅槃法，而前際來長時流轉，不般涅槃？**

丑二、答5　寅一、標

**答：四因緣故，不般涅槃。**

寅二、徵

**何等為四？**

寅三、列

**一、生無暇故；二、放逸過故；三、邪解行故；四、有障過故。**

寅四、釋4　卯一、生無暇3　辰一、徵

**云何生無暇？**

辰二、釋

**謂如有一，生於邊國及以達須、蔑戾車中，四眾、賢良、正至、善士不往遊涉。**

辰三、結

**是名生無暇。**

　　四眾賢良正至善士不往遊涉者：謂苾芻、苾芻尼、近事男、近事女，是名四眾。一切賢聖，是名賢良。已趣各別煩惱寂靜，是名正至。百行所攝，受諸律儀，是名善士。

卯二、放逸過3　辰一、徵

**云何放逸過？**

辰二、釋

**謂如有一，雖生中國，又**[^5]**非達須、非蔑戾車，四眾、賢良、正至、善士皆往遊涉；而生貴家，財寶具足，於諸妙欲耽著受用，不見過患，不知出離。**

辰三、結

**是名放逸過。**

卯三、邪解行3　辰一、徵

**云何邪解行？**

辰二、釋2　巳一、出惡見2　午一、標

**謂如有一，雖生中國，乃至廣說；而有外道種種惡見。**

午二、釋

**謂起如是見，立如是論：無有施與，廣說乃至我自了知無諸後有。**

　　無有施與等者：撥無施與、愛養、祠祀；撥無妙行、惡行，及彼二業果及異熟。如有尋有伺地說。（陵本八卷十四頁612）此中廣說乃至無諸後有，隨應當知。

巳二、明過患

**復由如是外道見故，不值諸佛出現世間，無諸善友說正法者。**

辰三、結

**是名邪解行。**

　　無諸善友說正法者者：具八因緣，名善友性。宣說初時所作無倒言論，及與超勝四種聖諦相應言論，是名善說正法。如下自說，別釋其相應知。（陵本二十五卷一頁2069）

卯四、有障過3　辰一、徵

**云何有障過？**

辰二、釋3　巳一、異熟障

**謂如有一，雖生中國，廣說如前，亦值諸佛出現於世，遇諸善友說正法者；而性愚鈍，頑騃無知，又復瘖瘂，以手代言，無力能了善說、惡說所有法義。**

巳二、業障

**或復造作諸無間業。**

巳三、煩惱障

**或復長時起諸煩惱。**

辰三、結

**是名有障過。**

　　云何有障過等者：此說重障，略有三種。謂異熟障、業障、煩惱障。異熟障者，謂若生處，聖道依彼不生不長，於是生處異熟果生；或有生處，聖道依彼雖得生長，而於其中異熟果生，聾騃愚鈍，盲瞽瘖瘂，以手代言，無有力能解了善說、惡說法義；是名異熟障。言業障者，謂五無間業，及餘所有故思造業諸尤重業。彼異熟果若成熟時，能障正道，令不生起，是名業障。煩惱障者，謂猛利煩惱、長時煩惱。由此煩惱，於現法中，以其種種淨行所緣不能令淨，是名煩惱障。如下自說。（陵本二十九卷十五頁2453）此說有障，其義應知。

寅五、結2　卯一、正顯有種性2　辰一、不般涅槃

**如是名為四種因緣。由此因緣故，雖有**[^6]**般涅槃法，而不般涅槃。**

辰二、得般涅槃

**彼若值遇諸佛出世，聽聞正法，獲得隨順教授教誡，無彼因緣，爾時方能善根成熟，漸次乃至得般涅槃。**

卯二、兼明無種性

**無涅槃法補特伽羅，住決定聚。彼若遇緣、若不遇緣，遍一切種，畢竟不能得般涅槃。**

　　無涅槃法補特伽羅住決定聚等者：住無種性補特伽羅，乃至盡未來際，生死流轉無有止息，是名住決定聚。由此義故，彼若值遇諸佛出世，聽聞正法，獲得隨順教授教誡為增上緣；若不值遇；遍於一切界趣生中，彼彼有情畢竟不能得般涅槃。

子二、順緣2　丑一、問

**問：何等名為涅槃法緣，而言闕故、無故、不會遇故，不般涅槃？**

丑二、答4　寅一、標

**答：有二種緣。**

寅二、徵

**何等為二？**

寅三、列

**一、勝，二、劣。**

寅四、釋2　卯一、辨二相2　辰一、勝緣2　巳一、徵

**云何勝緣？**

巳二、列

**謂**[^7]**正法增上他音，及內如理作意。**

　　謂正法增上他音等者：聞他宣說超勝四聖諦法言音，是名正法增上他音。由此為依，發生自內如理所引作意，名內如理作意。

辰二、劣緣4　巳一、徵

**云何劣緣？**

巳二、標

**謂此劣緣乃有多種。**

巳三、列

**謂若自圓滿、若他**[^8]**圓滿、若善法欲、若正出家、若戒律儀、若根律儀、若於食知量、若初夜後夜常勤修習悎**[^9]**寤瑜伽、若正知而住、若樂遠離、若清淨諸蓋、若依三摩地。**

巳四、釋12　午一、自圓滿4　未一、徵

**云何自圓滿？**

未二、列

**謂善得人身，生於聖處，諸根無闕，勝處淨信，離諸業障。**

未三、釋5　申一、善得人身3　酉一、徵

**云何名為善得人身？**

酉二、釋

**謂如有一，生人同分，得丈夫身，男根成就，或得女身。**

酉三、結

**如是名為善得人身。**

申二、生於聖處3　酉一、徵

**云何名為生於聖處？**

酉二、釋

**謂如有一，生於中國，廣說如前，乃至善士皆往遊涉。**

酉三、結

**如是名為生於聖處。**

申三、諸根無闕3　酉一、徵

**云何名為諸根無闕？**

酉二、釋

**謂如有一，性不愚鈍，亦不頑騃，又不瘖瘂，乃至廣說支節無減。彼由如是支節無闕、耳無闕等，能於善品精勤修集。**

酉三、結

**如是名為諸根無闕。**

　　性不愚鈍等者：由不愚鈍、頑騃、瘖瘂，有力能了善說、惡說所有法義，此顯意根無闕。又不聾瞽，乃至支節無減，此顯耳等諸根無闕。由是能於正法受持讀誦；及於尊長修和敬業，參覲承事；乃至廣說於諸善品加行處所，皆能成就軌則。如下戒律儀說。（陵本二十二卷四頁1899）是名能於善品精勤修集。

申四、勝處淨信2　酉一、徵

**云何名為勝處淨信？**

酉二、釋2　戌一、標相

**謂如有一，於諸如來正覺所說法毗奈耶，得淨信心，如是名為勝處淨信。**

戌二、釋名2　亥一、勝處

**言勝處者，謂諸如來正覺所說法毗奈耶，能生一切世出世間白淨法故。**

亥二、淨信

**此中所起前行增上諸清淨信，名勝處淨信，能除一切所有煩惱垢穢濁故。**

　　此中所起前行增上諸清淨信等者：謂於三寶起清淨信，與世出世諸白淨法，為其先導，隨順證得，是名所起前行增上諸清淨信。由此能除一切所有煩惱。此中一切，謂於三寶處所。煩惱，謂即無明、見、疑。自性染汙，故名為垢；起邪決定，故名為穢；令不決定，故名為濁。

申五、離諸業障4　酉一、徵

**云何名為離諸業障？**

酉二、標

**謂能遠離五無間業。**

酉三、列

**所謂於彼害母、害父、害阿羅漢、破和合僧、於如來所惡心出血。**

酉四、釋2　戌一、名離障

**隨一所有無間業障，於現法中不作不行，如是名為離諸業障。**

　　謂能遠離五無間業等者：此中且說五無間業已能遠離，名離業障；然復當知，彼同分業亦非不離。有尋有伺地說：由彼事重，俱受現法果故。（陵本九卷二頁641）又下自說：五無間業，及餘所有故思造業諸尤重業。彼異熟果若成熟時，能障正道，令不生起，是名業障故。（陵本二十九卷十五頁2453）於現法中，彼無間業無身語意造作相轉，是名不作。不起身行、語行、意行，是名不行。

戌二、顯障義

**若有於此五無間業造作增長，於現法中竟不能轉、得般涅槃、生起聖道。故約彼說離諸業障。**

　　於現法中竟不能轉得般涅槃生起聖道者：由無間業，於現法中造作增長，即於現法當受其果，是故此說於現法中竟不能轉、得般涅槃、生起聖道。謂由聖道能般涅槃，是名得般涅槃、生起聖道。障不令生，名不能轉。

未四、結

**唯由如是五種支分，自體圓滿，是故說此名自圓滿。**

午二、他圓滿3　未一、徵

**云何他圓滿？**

未二、列

**謂諸佛出世，說正法教，法教久住，法住隨轉，他所哀愍。**

未三、釋5　申一、諸佛出世2　酉一、徵

**云何名為諸佛出世？**

酉二、釋2　戌一、明出世相

**謂如有一，普於一切諸有情類，起善利益增上意樂，修習多千難行苦行，經三大劫阿僧企耶，積集廣大福德、智慧二種資糧，獲得最後上妙之身，安坐無上勝菩提座，斷除五蓋，於四念住善住其心，修三十七菩提分法，現證無上正等菩提。如是名為諸佛出世。**

戌二、顯諸佛同

**過去、未來、現在諸佛，皆由如是名為出世。**

申二、說正法教2　酉一、徵

**云何名為說正法教？**

酉二、釋2　戌一、正辨相3　亥一、標

**謂即如是諸佛世尊出現於世，哀愍一切諸聲聞故，依四聖諦，宣說真實苦集滅道無量法教。**

亥二、列

**所謂契經、應頌、記別、諷誦、自說、因緣、譬喻、本事、本生、方廣、希法、論議。**

亥三、結

**如是名為說正法教。**

戌二、釋得名

**諸佛世尊及聖弟子，一切正士皆乘此法而得出離，然後為他宣說稱讚，是故說此名為正法。宣說此故，名正法教。**

申三、法教久住2　酉一、徵

**云何名為法教久住？**

酉二、釋2　戌一、正辨相

**謂說正法已，轉法輪已，**

　　轉法輪已者：攝事分說：世尊轉所解法，置於阿若憍陳身中，此復隨轉置餘身中，彼復隨轉置餘身中。以是展轉隨轉義故，說名為輪。正見等法所成性故，說名法輪。（陵本九十五卷十二頁7155）此轉法輪，如義應知。

**乃至世尊壽量久住，及涅槃後。經爾所時，正行未滅**[^10]**、正法未隱，如是名為正法久住。**

　　正行未滅正法未隱者：此中正行，謂即行法；正法，謂即教法。攝事分說：略有二種像似正法。一、似教正法，二、似行正法。（陵本九十九卷十五頁7444）若於爾時，無彼二種像似正法顯現，是名正行未滅、正法未隱。

戌二、明說意

**如是久住，當知說彼勝義正法作**[^11]**證道理。**

　　當知說彼勝義正法作證道理者：決擇分說：諸佛聖教若欲略釋，由六種理門應隨決了。一、真義理門，二、證得理門，三、教導理門，四、遠離二邊理門，五、不可思議理門，六、意趣理門。（陵本六十四卷四頁5085）彼說證得理門，即此作證道理。於證得中復有四種。一、諸有情業果證得，二、聲聞乘證得，三、獨覺乘證得，四、大乘證得。當知最初唯是世間，為簡彼故，唯取後三，是故說言勝義正法作證道理。言道理者，謂如實性、離顛倒性。若此勝義正法作證道理未滅、未隱，即此正法名為久住。

申四、法住隨轉3　酉一、徵

**云何名為法住隨轉？**

酉二、釋

**謂即如是證正法者，了知有力能證如是正法眾生，即如所證，隨轉隨順教授教誡。**

酉三、結

**如是名為法住隨轉。**

申五、他所哀愍3　酉一、徵

**云何名為他所哀愍？**

酉二、釋

**他謂施主。彼於行者起哀愍心，惠施隨順淨命資具，所謂如法衣服、飲食、諸坐臥具、病緣醫藥。**

酉三、結

**如是名為他所哀愍。**

午三、善法欲3　未一、徵

**云何善法欲？**

未二、釋2　申一、出因緣

**謂如有一，或從佛所、或弟子所，聞正法已，獲得淨信。**

申二、正辨相

**得淨信已，應如是學：在家煩擾，若居塵宇，出家閑曠，猶處虛空，是故我今應捨一切妻子眷屬、財穀珍寶，於善說法毗奈耶中，正捨家法，趣於非家。**

　　正捨家法趣於非家者：在家位中，於諸妻室有婬欲相應貪，於餘親屬及諸財寶有受用相應愛，正捨此故，是名正捨家法。趣求出離一切惡不善法，是名趣於非家。

**既出家已，勤修正行，令得圓滿。**

未三、結

**於善法中生如是欲，名善法欲。**

　　既出家已勤修正行令得圓滿等者：調伏自心所有煩惱，名修正行。證得真實圓滿解脫，名得圓滿。於如是事信解愛樂，名善法欲。

午四、正出家3　未一、徵

**云何正出家？**

未二、釋

**謂即由此勝善法欲增上力故，白四羯磨，受具足戒；或受勞策所學尸羅。**

未三、結

**是名正出家。**

午五、戒律儀3　未一、徵

**云何戒律儀？**

未二、釋

**謂彼如是正出家已，安住具戒，堅牢防護別解律儀，軌則、所行皆得圓滿，於微小罪見大怖畏，受學一切所有學處。**

未三、結

**是名戒律儀。**

　　安住具戒等者：如下廣釋應知。（陵本二十二卷[^12]二頁1893）

午六、根律儀3　未一、徵

**云何根律儀？**

未二、釋2　申一、眼根

**謂即依此尸羅律儀，守護正念，修常委念，以念防心，行平等位。眼見色已，而不取相，不取隨好。恐依是處，由不修習眼根律儀防護而住，其心漏泄所有貪憂惡不善法。故即於彼修律儀行，防護眼根，依於眼根修律儀行。**

申二、餘根

**如是行者，耳聞聲已、鼻齅香已、舌嘗味已、身覺觸已、意了法已，而不取相，不取隨好。恐依是處，由不修習意根律儀防護而住，其心漏泄所有貪憂惡不善法。故即於彼修律儀行，防護意根，依於意根修律儀行。**

未三、結

**是名根律儀。**

　　守護正念等者：下說防守正念，常委正念，念防護意，行平等位，乃至廣說。如彼廣釋應知。（陵本二十三卷一頁1943）

午七、於食知量3　未一、徵

**云何於食知量？**

未二、釋2　申一、離欲樂邊

**謂彼如是守諸根已，以正思擇食於所食。不為倡蕩、不為憍逸、不為飾好、不為端嚴食於所食。**

申二、離自苦邊

**然食所食，為身安住、為暫支持、為除饑渴、為攝梵行、為斷故受、為令新受當不更生、為當存養力樂無罪安隱而住。**

未三、結

**如是名為於食知量。**

　　以正思擇食於所食等者：如下廣釋應知。（陵本二十三卷七頁1963）

午八、悎寤瑜伽3　未一、徵

**云何初夜後夜常勤修習悎**[^13]**寤瑜伽？**

未二、釋

**謂彼如是食知量已，於晝日分，經行、宴坐二種威儀，從順障法淨修其心；於初夜分，經行、宴坐二種威儀，從順障法淨修其心。過此分已，出住處外，洗濯其足，右脅而臥，重累其足，住光明想、正念、正知、思惟起想。於夜後分，速疾悎寤，經行、宴坐二種威儀，從順障法淨修其心。**

未三、結

**如是名為初夜後夜常勤修習悎寤瑜伽。**

　　初夜後夜常勤修習悎寤瑜伽等者：謂佛弟子聽聞悎寤瑜伽法已，欲樂修學，便依如是悎寤瑜伽，作如是念：我當成辦佛所聽許悎寤瑜伽。發生樂欲，精進勤劬，超越勇猛勢力發起、勇悍、剛決、不可制伏、策勵其心無間相續。如下自說。（陵本二十四卷一頁2005）是名常勤修習悎寤瑜伽。又彼諸相，下自廣釋應知。

午九、正知而住3　未一、徵

**云何正知而住？**

未二、釋

**謂彼如是常勤修習悎寤瑜伽已，若往、若來正知而住，若覩、若瞻正知而住，若屈、若伸正知而住，持僧伽胝及以衣鉢正知而住，若食、若飲、若噉、若嘗正知而住，若行、若住、若坐、若臥正知而住，於悎寤時正知而住，若語、若默正知而住，於**[^14]**解勞睡時正知而住。**

未三、結

**如**[^15]**是名為正知而住。**

　　若往若來正知而住等者：如下廣釋應知。（陵本二十四卷九頁2031）

午十、樂遠離3　未一、徵

**云何樂遠離？**

未二、釋

**謂由如是所修善法，無倒修治初業地已，遠離一切臥具貪著，住阿練若、樹下、空室、山谷、峰穴、草\[卄/積\]**[^16]**、迥露、塚間、林藪、虛曠平野、邊際臥具。**

未三、結

**是名樂遠離。**

午十一、清淨諸蓋3　未一、徵

**云何清淨諸蓋？**

未二、釋

**謂彼如是住阿練若，或復樹下，或空室等，於五種蓋淨修其心。所謂貪欲、瞋恚、惛沈睡眠、掉舉惡作，及以疑蓋。從彼諸蓋淨修心已，心離諸蓋，安住賢善勝三摩地。**

未三、結

**如是名為清淨諸蓋。**

　　安住賢善勝三摩地者：為欲對治欲貪等故，住三摩地，思惟青瘀等相，是名安住賢善勝三摩地。三摩呬多地說：何故此相說名賢善？諸煩惱中貪最為勝，於諸貪中欲貪為勝，生諸苦故。此相是彼對治所緣，故名賢善。（陵本十一卷二十二頁954）

午十二、依三摩地3　未一、徵

**云何依三摩地？**

未二、釋4　申一、住初靜慮

**謂彼如是斷五蓋已，便能遠離心隨煩惱。**

　　便能遠離心隨煩惱者：謂即貪欲蓋等。令心擾動，是名心隨煩惱。斷不現行，心得清淨，名遠離彼。

**遠離諸欲惡不善法，有尋有伺，離生喜樂；入初靜慮具足安住。**

申二、第二靜慮

**尋伺寂靜，於內等淨，心一趣性，無尋無伺，定生喜樂；第二靜慮具足安住。**

申三、第三靜慮

**遠離喜貪，安住捨、念及以正知，身領受樂；聖所宣說，捨、念具足安樂而住；第三靜慮具足安住。**

申四、第四靜慮

**究竟斷樂，先斷於苦，喜憂俱沒，不苦不樂，捨念清淨；第四靜慮具足安住。**

未三、結

**如是名為依三摩地。**

　　遠離諸欲惡不善法等者：此四靜慮諸差別相，如下廣釋應知。（陵本三十三卷九頁2699）

卯二、明漸次2　辰一、舉諸緣

**彼由如是漸次修行，後後轉勝、轉增、轉上，修集諸緣，初自圓滿，依三摩地以為最後。得如是心清淨鮮白，無諸瑕穢，離隨煩惱，質直堪能，安住無動。**

　　得如是心清淨鮮白等者：第四靜慮，捨念清淨，超諸災患，名心清淨鮮白。不為三摩地生愛味、慢、見、疑、無明等諸隨煩惱之所染汙，是名無諸瑕穢，離隨煩惱。遠離誑諂，堪任加行，是名質直堪能。一切動亂皆悉遠離，是名安住無動。

**若復獲得依四聖諦，為令遍知、永斷、作證、修習他音教授教誡，**

　　為令遍知永斷作證等者：此中遍知，謂於苦諦。永斷，謂於集諦。作證，謂於滅諦。修習，謂於道諦。應知。

**便有如是堪能勢力，發生如理所引作意，及彼為先所有正見。**

　　發生如理所引作意等者：謂不增益非真實有，亦不損減諸真實有，是名如理所引作意。如意地說應知。（陵本一卷十一頁50）由是能生世間正見。如是正見，加行位起，非無分別，故是世間。

**由此便能於四聖諦入真現觀，圓滿解脫，於無餘依般涅槃界而般涅槃。**

　　於四聖諦入真現觀等者：謂能知智與所知境，和合無乖，現前觀察，名真現觀；此即見道有學解脫。於上修道由數習故，更復證得無學解脫，是名圓滿解脫；此即有餘依涅槃界。從是以後，身任運滅，住無餘依，是名於無餘依般涅槃界而般涅槃。

辰二、顯差別3　巳一、真實修集

**當知此中始從正見，圓滿解脫，於無餘依般涅槃界而般涅槃，是名種性真實修集。**

　　是名種性真實修集者：修集無漏智慧資糧，是名種性真實修集。無漏慧有三種，謂加行無漏慧、根本無漏慧、後得無漏慧。加行無漏，即世正見。由是此說始從正見，亦名種性真實修集。

巳二、修集劣緣

**從自圓滿，乃至最後依三摩地，當知是名修集劣緣。**

巳三、修集勝緣

**若依四諦法教增上所有教授教誡他音，若如正理所引作意，當知是名修集勝緣。**

壬二、結

**如是名為種性安立。**

辛三、諸相3　壬一、徵

**云何住種性者所有諸相？**

壬二、釋2　癸一、總標相違

**謂與一切無涅槃法補特伽羅諸相相違，當知即名安住種性補特伽羅所有諸相。**

癸二、別釋諸相2　子一、問

**問：何等名為無涅槃法補特伽羅所有諸相，成就彼故，應知說名無涅槃法補特伽羅？**

子二、答2　丑一、標說

**答：無涅槃法補特伽羅有眾多相，我今當說彼相少分。**

丑二、釋相6　寅一、第一無種性相2　卯一、釋

**謂彼最初不住種性無涅槃法補特伽羅，阿賴耶愛，遍一切種皆悉隨縳，附屬所依，成無量法不可傾拔，久遠隨逐，畢竟堅固，依附相續，一切諸佛所不能救。**

　　阿賴耶愛等者：執阿賴耶為自內我，是名阿賴耶愛。於五取蘊，或執為我，或執我所，是名遍一切種皆悉隨縛。此為根本，附屬所依。一切有生雜染品法，於中攝藏，不得對治，是名成無量法不可傾拔。無始時來數習阿賴耶愛，積集成種，是名久遠隨逐。乃至盡未來際，難可破壞，障得解脫，是名畢竟堅固。由是故說一切諸佛所不能救。

卯二、結

**是名第一不住種性補特伽羅無種性相。**

寅二、第二無種性相3　卯一、標

**復有所餘不住種性補特伽羅無種性相。**

卯二、釋2　辰一、不厭生死

**謂彼聽聞以無量門呵**[^17]**毀生死眾多過失，又復聽聞以無量門稱讚涅槃眾多功德，而於生死不見少分戲論過失，不見少分所有過患，亦復不能少分厭離。如是見厭，於過去世不能已生，於未來世不能當生，於現在世不能正生。**

辰二、不欣涅槃

**又於愛盡寂滅涅槃，不見少分下劣功德，不見少分所有勝利，亦復不能少分欣樂。如是見樂，於過去世不能已生，於未來世不能當生，於現在世不能正生。**

　　不見少分戲論過失者：意地中說：一切種子識，於生自體雖有淨不淨業因，然唯樂著戲論為最勝因。（陵本二卷一頁104）此中戲論，謂即能引一切虛妄分別無義言論。樂著此故，故有生死，是名戲論過失。

卯三、結

**是名第二不住種性補特伽羅無種性相。**

寅三、第三無種性相3　卯一、標

**復有所餘不住種性補特伽羅無種性相。**

卯二、釋3　辰一、由無慚愧

**謂彼本性成就上品無慚無愧。由是因緣，無有厭惡，心無怯畏。**

　　無有厭惡心無怯畏者：此以無慚無愧為其因緣。由無慚故，無有厭惡；由無愧故，心無怯畏。

辰二、由樂行惡

**以歡喜心現行眾惡。由是因緣，未嘗追悔。**

　　未嘗追悔者：此以歡喜行惡為其因緣。由心歡喜，故不追悔。

辰三、由觀現法

**唯觀現法，由是因緣，自身財寶衰退過患。**

　　自身財寶衰退過患者：此以唯觀現法為其因緣。唯觀現法諸興盛事，住諸安樂，不重當來行施作福、受齋持戒，由是說有自身財寶衰退過患。

卯三、結

**是名第三不住種性補特伽羅無種性相。**

寅四、第四無種性相3　卯一、標

**復有所餘不住種性補特伽羅無種性相。**

卯二、釋

**謂一切種圓滿分明稱當道理，美妙、殊勝、易可解了。**

　　謂一切種圓滿等者：三藏十二分教，名一切種。趣涅槃宮為先首故，是名圓滿。善釋文句，故名分明。四種道理相應，是名稱當道理。文句可味，故名美妙。無所依止，故名殊勝。顯然有趣，是名易可解了。

**或依苦諦、或依集諦、或依滅諦、或依道諦宣說開示正法教時，不能獲得微小發心、微小信解，況能獲得身毛為豎、悲泣墮淚？**

　　身毛為豎悲泣墮淚者：異門分說：如是等事，是淨信相。謂由隨順理門所生淨信增上力故。（陵本八十三卷二頁6279）

**如是亦依過去、未來、現在世別。**

　　如是亦依過去未來現在世別者：謂彼微小發心、微小信解，由過去世不能已生，由未來世不能當生，由現在世不能正生，例指如前，故作是說。

卯三、結

**是名第四不住種性補特伽羅無種性相。**

寅五、第五無種性相3　卯一、標

**復有所餘不住種性補特伽羅無種性相。**

卯二、釋2　辰一、辨彼相2　巳一、假相出家

**謂彼或時於善說法毗奈耶中暫得出家，或為國王所逼迫故，或為狂賊所逼迫故，或為債主所逼迫故，或為怖畏所逼迫故，或不活畏所逼迫故。非為自調伏、非為自寂靜、非為自涅槃、非為沙門性、非為婆羅門性而求出家。**

　　非為自調伏等者：此中調伏，謂調善死。寂靜，謂苦邊際。涅槃，謂勝義樂。於善說法毗奈耶中，八支聖道安立可得；成就此故，畢竟不壞，名沙門性。若所作事決定究竟，已能驅擯惡不善法，是名婆羅門性。如說：當知婆羅門，更無有所作；所作事已辦，是謂婆羅門。

巳二、不樂正學

**既出家已，樂與在家及出家眾共諠雜住。或發邪願修諸梵行，謂求生天，或餘天處。**

　　或發邪願修諸梵行等者：謂發邪願，求生欲天、或色界天，名求生天；為受用欲及喜樂故。或修梵行，為求不動空無邊處、識無邊處、無所有處、非想非非想處，名餘天處；起邪分別，謂解脫故。

**或樂退捨所學禁戒，或犯尸羅，內懷朽敗，外現真實；如水所生雜穢蝸牛，螺音狗行。實非沙門，自稱沙門；非行梵行，自稱梵行。**

　　或樂退捨所學禁戒等者：謂受戒已，後復決定發起不同分心；或於有所識別大丈夫前，故意發起棄捨語言；是名退捨所學禁戒。內無沙門法故，外持沙門相故，是名內懷朽敗，外現真實；猶如大木，外皮堅妙，內被蟲食，虛無有實。諸苾芻犯禁戒等，如彼蝸螺穢濁淨水，是名如水所生雜穢蝸牛。習行惡行，於受利養臥具等時，自稱年臘最為第一，是名螺音狗行。已失苾芻分，稱有苾芻分，是名實非沙門，自稱沙門；實懷惡欲，而自稱言我是第一真沙門故。實非遠離婬欲穢法，而自稱言我已遠離[^18]，是名非行梵行，自稱梵行。如是諸義，如攝異門分說應知。（陵本八十四卷十五頁6397）復有差別，茲不具述。

**如是亦依過去、未來、現在世別。**

辰二、顯略義

**當知如是不住種性補特伽羅，假相出家；非不樂學補特伽羅，名真出家，受具足戒，成苾芻性。由此異門，由此意趣，義顯於彼本非出家，唯有任持出家相狀，墮出家數。**

卯三、結

**是名第五不住種性補特伽羅無種性相。**

寅六、第六無種性相3　卯一、標

**復有所餘不住種性補特伽羅無種性相。**

卯二、釋

**謂彼少有所作善業，或由於身，或語、或意，一切皆為希求諸有。或求當來殊勝後有，或求財寶，或求殊勝所有財寶。**

卯三、結

**是名第六不住種性補特伽羅無種性相。**

壬三、結

**如是等類，有眾多相。成就彼故，墮在不般涅槃法數。**

辛四、數取趣4　壬一、徵

**云何安住種性補特伽羅？**

壬二、列

**謂住種性補特伽羅，或有唯住種性，而未趣入，亦未出離。或有安住種性，亦已趣入，而未出離。或有安住種性，亦已趣入，及已出離。或有軟根，或有中根，或有利根。或有貪行，或有瞋行，或有癡行。或生無暇，或生有暇。或有縱逸，或無縱逸。或有邪行，或無邪行。或有障礙，或無障礙。或遠，或近。或未成熟，或已成熟。或未清淨，或已清淨。**

壬三、釋16　癸一、未趣入未出離3　子一、徵

**云何名為安住種性補特伽羅，唯住種性，而未趣入，亦未出離？**

子二、釋

**謂如有一補特伽羅，成就出世聖法種子，而未獲得親近善士、聽聞正法，未於如來正覺正說法毗奈耶獲得正信，未受持淨戒，未攝受多聞，未增長惠**[^19]**捨，未調柔諸見。**

子三、結

**如是名為唯住種性，而未趣入，亦未出離補特伽羅。**

癸二、已趣入未出離2　子一、徵

**云何名為安住種性，亦已趣入，而未出離補特伽羅？**

子二、釋2　丑一、翻例前

**謂前所說所有黑品相違白品，當知即名安住種性，亦已趣入補特伽羅。**

　　謂前所說所有黑品相違白品等者：前說未獲正信，乃至未調柔諸見，是名黑品；由不信等，乃至惡慧未被對治故。今已趣入得初正信，乃至調柔諸見，是名相違白品。此趣入相，如下自釋應知。

丑二、明差別

**而差別者，謂猶未得所有聖道及聖道果煩惱離繫。**

　　而差別者等者：望已出離，說差別故。

癸三、已趣入已出離2　子一、徵

**云何名為安住種性，亦已趣入，及已出離補特伽羅？**

子二、釋2　丑一、指前說

**謂如前說。**

丑二、明差別

**而差別者，已得聖道及聖道果煩惱離繫。**

癸四、軟根3　子一、徵

**云何軟根補特伽羅？**

子二、釋2　丑一、標相

**謂有如是補特伽羅，於所知事、所緣境界，所有諸根極遲運轉、微劣運轉。**

　　於所知事所緣境界者：謂或不淨，或慈愍，或緣性緣起，或界差別，或阿那波那念，或蘊善巧，或界善巧，或處善巧，或緣起善巧，或處非處善巧，或下地麤性上地靜性，或苦諦、集諦、滅諦、道諦，是名所知事。如下自說。（陵本二十六卷十四頁2210）

**或聞所成、或思所成、或修所成作意相應。**

　　或聞所成等者：解深密經作如是說：聞所成慧依止於文，但如其說，未善意趣，未現在前，隨順解脫，未能領受成解脫義。思所成慧亦依於文，不惟如說，能善意趣，未現在前，轉順解脫，未能領受成解脫義。修所成慧，亦依於文，亦不依文，亦如其說，亦不如說，能善意趣，所知事同分三摩地所行影像現前，極順解脫，已能領受成解脫義。（解深密經三卷十一頁16,700c）由是當知，聞思修三作意差別。

丑二、列釋

**謂或信根，或精進根，或復念根，或復定根，或復慧根，無有堪能、無有勢力通達法義，速證真實。**

子三、結

**是名軟根補特伽羅。**

癸五、中根3　子一、徵

**云何中根補特伽羅？**

子二、釋

**謂有如是補特伽羅，於所知事、所緣境界，所有諸根少遲運轉。一切如前，應當廣說。**

子三、結

**是名中根補特伽羅。**

癸六、利根3　子一、徵

**云何利根補特伽羅？**

子二、釋2　丑一、標相

**謂有如是補特伽羅，於所知事、所緣境界，所有諸根不遲運轉、不劣**[^20]**運轉。或聞所成、或思所成、或修所成作意相應。**

丑二、列釋

**謂或信根，或精進根，或復念根，或復定根，或復慧根，有所堪能、有大勢力通達法義，速證真實。**

子三、結

**是名利根補特伽羅。**

癸七、貪行3　子一、徵

**云何貪行補特伽羅？**

子二、釋

**謂有如是補特伽羅，於可愛事、可染著事所緣境界，有猛利貪、有長時貪。**

子三、結

**是名貪行補特伽羅。**

癸八、瞋行3　子一、徵

**云何瞋行補特伽羅？**

子二、釋

**謂有如是補特伽羅，於可憎事、可瞋恚事所緣境界，有猛利瞋、有長時瞋。**

子三、結

**是名瞋行補特伽羅。**

癸九、癡行3　子一、徵

**云何癡行補特伽羅？**

子二、釋

**謂有如是補特伽羅，於所知事所緣境界，有猛利癡、有長時癡。**

子三、結

**是名癡行補特伽羅。**

癸十、生無暇生有暇等2　子一、生無暇等

**若生無暇、若有縱逸、若有邪行、若有障礙補特伽羅，如是一切如前應知。**

子二、生有暇等

**與此相違，應知即是生於有暇、無有縱逸、無有邪行、無有障礙補特伽羅。**

　　如是一切如前應知者：指如前說四種不般涅槃因緣應知。

癸十一、遠4　子一、徵

**云何名遠補特伽羅？**

子二、標

**謂有如是補特伽羅，由時遠故，去**[^21]**涅槃遠；或有復由加行遠故，說名為遠。**

子三、釋2　丑一、時遠2　寅一、徵

**云何名為由時遠故，去涅槃遠？**

寅二、釋

**謂有如是補特伽羅，經多百生，或多千生、多百千生，然後方能值遇勝緣，得般涅槃。**

丑二、加行遠2　寅一、徵

**云何名為加行遠故，說名為遠？**

寅二、釋2　卯一、正顯

**謂有如是補特伽羅，唯住種性，而未趣入，不能速疾值遇勝緣、得般涅槃，彼於涅槃未能發起勝加行故。**

卯二、簡非

**由加行遠說名為遠，不由時遠。**

子四、結

**如是二種總略為一，說名為遠補特伽羅。**

癸十二、近4　子一、徵

**云何名近補特伽羅？**

子二、標

**謂有如是補特伽羅，由時近故，去涅槃近；或有復由加行近故，說名為近。**

子三、釋2　丑一、時近3　寅一、徵

**云何名為由時近故，去涅槃近？**

寅二、釋2　卯一、當得涅槃

**謂有如是補特伽羅，住最後生、住最後有、住最後身，即由此身當得涅槃。**

卯二、當得正斷

**或即由此剎那無間，於煩惱斷當得作證。**

寅三、結

**如是名為由時近故，去涅槃近。**

丑二、加行近2　寅一、徵

**云何名為由加行近說名為近？**

寅二、釋

**謂有如是補特伽羅，安住種性，亦已趣入。**

子四、結

**如是二種總略為一，說名為近補特伽羅。**

癸十三、未成熟4　子一、徵

**云何未成熟補特伽羅？**

子二、標

**謂有如是補特伽羅，未能獲得最後有身。**

子三、釋

**謂住於此能般涅槃，或能趣入正性離生。**

子四、結

**是名未成熟補特伽羅。**

　　或能趣入正性離生者：謂入見道，證諦現觀，名入正性離生。以墮正性聚定，遠離惡趣生故。

癸十四、已成熟4　子一、徵

**云何已成熟補特伽羅？**

子二、標

**謂有如是補特伽羅，已能獲得最後有身。**

子三、釋

**謂住於此能般涅槃，或能趣入正性離生。**

子四、結

**是名已成熟補特伽羅。**

癸十五、未清淨3　子一、徵

**云何未清淨補特伽羅？**

子二、釋

**謂有如是補特伽羅，未生聖道，於聖道果煩惱離繫未能作證。**

子三、結

**是名未清淨補特伽羅。**

癸十六、已清淨2　子一、徵

**云何已清淨補特伽羅？**

子二、指

**謂與上相違，應知其相。**

壬四、結2　癸一、標

**如是名為安住種性補特伽羅所有差別。為度彼故，諸佛世尊出現於世。**

癸二、釋

**謂若未趣入，令其趣入；若未成熟，令其成熟；若未清淨，令其清淨；轉正法輪，制立學處。**

**初瑜伽處趣入地品第二**

己二、趣入地2　庚一、結前生後

**如是已說種性地。云何趣入地？**[^22]

庚二、標釋差別3　辛一、總標2　壬一、嗢柁南

**嗢柁南曰：**

**　若略說一切　趣入地應知　謂自性安立　諸相數取趣**

壬二、長行

**謂若趣入自性、若趣入安立、若趣入者所有諸相、若已趣入補特伽羅，如是一切總略為一，名趣入地。**

辛二、別釋4　壬一、自性3　癸一、徵

**云何趣入自性？**

癸二、釋2　子一、辨相2　丑一、辨3　寅一、唯趣入

**謂安住種性補特伽羅，本性成就涅槃種子。若於爾時有佛出世，生於中國，不生達須、蔑戾車中，乃至廣說初得見佛及佛弟子，往詣承事，從彼聞法得初正信、受持淨戒、攝受多聞、增長惠捨、調柔諸見。**

寅二、將成熟

**從是已後，由此法受、由此因緣，身滅壞已、度此生已，獲得六處異熟所攝殊勝諸根，能作長時轉勝正信生起依止；亦能與彼受持淨戒、攝受多聞、增長惠捨、調柔諸見，轉上、轉勝、轉復微妙為所依止。復由如是轉上、轉勝、轉復微妙信等諸法，更得其餘殊勝異熟；由此異熟，復得其餘隨順出世轉勝善法。**

寅三、已成熟

**如是展轉互為依因，互與勢力，於後後生轉轉勝進，乃至獲得最後有身。謂住於此得般涅槃，或能趣入正性離生。**

丑二、結

**是名趣入。**

子二、釋名3　丑一、徵

**何以故？**

丑二、釋

**若道、若路、若正行跡，能得涅槃、能趣涅槃；彼於爾時，能昇、能入、能正行履，漸次趣向，至極究竟。**

丑三、結

**是故說此名已趣入。**

癸三、結

**如是名為趣入自性。**

　　由此法受由此因緣等者：此中法受，謂得正信乃至調柔諸見。於現法中見彼功德，心正執受安置成立，故名法受，是即最初趣入。此復能感後世殊勝異熟，故名因緣。言殊勝異熟者，謂即六處異熟所攝殊勝諸根。此與信等諸法展轉為依，後後勝進，乃至獲得最後有身，是即趣入究竟。如文易知。

壬二、安立3　癸一、徵

**云何建立趣入？**

癸二、釋2　子一、別辨相2　丑一、種類2　寅一、列釋2　卯一、列

**謂或有種性，或有趣入，或有將成熟，或有已成熟。或有唯趣入，非將成熟，非已成熟；或有亦趣入，亦將成熟，非已成熟；或有亦趣入，亦已成熟，非將成熟；或有非趣入，非將成熟，非已成熟。**

卯二、釋2　辰一、約法相辨4　巳一、有種性

**云何有種性？謂如前說。**

　　云何有種性謂如前說者：此如前說唯住種性，而未趣入，亦末出離補特伽羅應知。唯有趣入堪能性故，名有種性。

巳二、有趣入3　午一、徵

**云何有趣入？**

午二、釋

**謂住種性補特伽羅，最初獲得昔所未得，於諸如來正覺正說法毗奈耶，所有正信、受持淨戒、攝受多聞、增長惠捨、調柔諸見。**

午三、結

**是名趣入。**

　　云何有趣入等者：信等諸法，名為趣入。自性成就此故，名有趣入。

巳三、將成熟3　午一、徵

**云何將成熟？**

午二、釋

**謂即如是已得趣入補特伽羅，除所獲得最後有身。謂住於此得般涅槃，或能趣入正性離生。從趣入後，於後後生修集諸根，轉上、轉勝、轉復微妙。**

午三、結

**是名將成熟。**

　　於後後生修集諸根等者：此中諸根，謂信等法，如下說有上中下品三善根故。從趣入後，或經一生，或二、或多，展轉勝進，是名轉上、轉勝；若已獲得最後有身，是名轉復微妙。

巳四、已成熟3　午一、徵

**云何已成熟？**

午二、釋

**謂所獲得最後有身。若住於此得般涅槃，或能趣入正性離生。**

午三、結

**是名已成熟。**

辰二、約補特伽羅相辨4　巳一、唯趣入非將成熟非已成熟3　午一、徵

**云何唯趣入，非將成熟，非已成熟？**

午二、釋

**謂初獲得於諸如來正覺正說法毗奈耶所有正信，廣說乃至調柔諸見；未從此後復經一生。**

午三、結

**是名唯趣入，非將成熟，非已成熟。**

巳二、亦趣入亦將成熟非已成熟3　午一、徵

**云何亦趣入，亦將成熟，非已成熟**[^23]**？**

午二、釋

**謂初獲得於諸如來正覺正說法毗奈耶所有正信，廣說乃至調柔諸見；從此已後，復經一生，或二、或多，而未獲得最後有身。謂住於此得般涅槃，餘如前說。**

午三、結

**是名亦趣入，亦將成熟，非已成熟。**

巳三、亦趣入亦已成熟非將成熟3　午一、徵

**云何亦趣入，亦已成熟，非將成熟？**

午二、釋

**謂即如是已得趣入補特伽羅，復已獲得最後有身。若住於此得般涅槃，餘如前說。**

午三、結

**是名亦已趣入，亦已成熟，非將成熟。**

巳四、非已趣入非將成熟非已成熟3　午一、徵

**云何非已趣入，非將成熟，非已成熟？**

午二、釋

**謂即如是有涅槃法補特伽羅，唯住種性，而未趣入。**

午三、結

**是名非已趣入，非將成熟，非已成熟補特伽羅。然有堪能，定當趣入、當得成熟。**

寅二、別簡2　卯一、標

**復有一類補特伽羅，定無堪能當得趣入、當得成熟。謂離種性無涅槃法補特伽羅。**

卯二、釋

**當知如是補特伽羅無種性故，定無堪能當得趣入及當成熟，何況當能得般涅槃。**

丑二、位攝2　寅一、辨差別4　卯一、標

**當知此中，如是一切補特伽羅，六位所攝。**

卯二、徵

**何等為六？**

卯三、列

**一、有堪能補特伽羅，二、成就下品善根補特伽羅，三、成就中品善根補特伽羅，四、成就上品善根補特伽羅，五、究竟方便補特伽羅，六、已到究竟補特伽羅。**

卯四、釋6　辰一、有堪能3　巳一、徵

**云何堪能補特伽羅？**

巳二、釋

**謂安住種性補特伽羅，而未獲得最初於佛正覺正說法毗奈耶所有正信，廣說乃至調柔諸見。**

巳三、結

**是名堪能補特伽羅。**

辰二、成就下品善根3　巳一、徵

**云何成就下品善根補特伽羅？**

巳二、釋

**謂安住種性補特伽羅，已能獲得最初於佛正覺正說法毗奈耶所有正信，廣說乃至調柔諸見。**

巳三、結

**是名成就下品善根補特伽羅。**

辰三、成就中品善根3　巳一、徵

**云何成就中品善根補特伽羅。**

巳二、釋

**謂安住種性補特伽羅，已能獲得最初於佛正覺正說法毗奈耶所有正信，廣說乃至調柔諸見；從是已後，或經一生，或二、或多，展轉勝進，而未獲得最後有身。謂住於此能般涅槃，或能趣入正性離生。**

巳三、結

**是名成就中品善根補特伽羅。**

辰四、成就上品善根3　巳一、徵

**云何成就上品善根補特伽羅？**

巳二、釋

**謂即如是展轉勝進補特伽羅，已能獲得最後有身。若住於此能般涅槃，或能趣入正性離生。**

巳三、結

**是名成就上品善根補特伽羅。**

辰五、究竟方便3　巳一、徵

**云何名為究竟方便補特伽羅？**

巳二、釋

**謂已獲得最後有身補特伽羅，為盡諸漏聽聞正法，或得無倒教授教誡，正修加行，而未能得遍一切種諸漏永盡，未到究竟。**

巳三、結

**如是名為究竟方便補特伽羅。**

辰六、已到究竟3　巳一、徵

**云何名為已到究竟補特伽羅？**

巳二、釋

**謂即如是補特伽羅，為盡諸漏聽聞正法，獲得無倒教授教誡，如是如是正修加行，已能獲得遍一切種諸漏永盡，所作已辦，究竟獲得第一清涼。**

巳三、結

**如是名為已到究竟補特伽羅。**

寅二、明漸次2　卯一、別辨相5　辰一、能獲下品善根

**當知此中，堪能種類補特伽羅，即以種性為依為住，便能獲得下品善根，及能趣入。**

辰二、能獲中品善根

**既趣入已，下品善根為依為住，復能獲得中品善根，以此善根而自成熟。**

　　以此善根而自成熟者：此中成熟，謂將成熟，非已成熟。如前已說應知。

辰三、能獲上品善根

**彼於如是自成熟時，中品善根為依為住，復能獲得上品善根，已得成熟。**

辰四、究竟方便

**彼由如是上品善根修集為因所得自體，復能修集轉勝資糧。由是觸證心一境性，復能趣入正性離生，證預流果、或一來果、或不還果，而未能證最勝第一阿羅漢果。如是名為究竟方便補特伽羅。**

辰五、已到究竟

**若已證得一切煩惱皆悉永斷阿羅漢果，爾時名為已到究竟補特伽羅。**

　　彼由如是上品善根修集為因所得自體等者：此中所得自體，謂即獲得最後有身。言轉勝資糧者，謂即無漏加行慧。言觸證心一境性者，謂證諦現觀時，所緣能緣平等平等無分別智正通達故。

卯二、結略義2　辰一、標

**此則顯示由初中後一切聲聞所修正行，所立六種補特伽羅。**

辰二、釋

**由有種性聲聞正行，顯示最初補特伽羅；由到究竟聲聞正行，顯示最後補特伽羅；由餘聲聞所修正行，顯示中間補特伽羅。**

子二、總料簡2　丑一、問

**問：已得趣入補特伽羅，為有定量，一切時等得般涅槃？為無定量，一切時分而不齊等得般涅槃？**

丑二、答2　寅一、標有差別

**答：無有定量，亦非一切時分齊等得般涅槃。然隨所應，如所遇緣有差別故，而般涅槃。**

寅二、列釋種類2　卯一、列三種

**當知此中，或有一類極經久遠，或有一類非極久遠，或有一類最極速疾得般涅槃。**

卯二、隨難釋

**謂住種性補特伽羅，最極速疾般涅槃者，要經三生。第一生中，最初趣入；第二生中，修令成熟；第三生中，修成熟已，或即此身得般涅槃，或若不得般涅槃者，必入學位，方可夭沒，極經七有得般涅槃。**

癸三、結

**如是名為趣入安立。**

壬三、諸相2　癸一、徵

**云何名為已趣入者所有諸相？**

癸二、釋2　子一、種類差別8　丑一、第一相2　寅一、釋2　卯一、不樂惡說3　辰一、辨相

**謂安住種性補特伽羅纔已趣入，設轉餘生，於自大師及善說法毗奈耶中，雖復忘念。若遇世間現有惡說法毗奈耶，及有善說法毗奈耶，雖久聽聞以無量門讚美惡說法毗奈耶有勝功德，而不信解愛樂修行，亦不於彼而求出家。設暫出家，纔得趣入，尋復速疾棄捨退還。**

辰二、引喻

**為性於彼不樂安住。如蜜生蟲置之釅酢；或如愛**[^24]**樂受妙欲者，置淤泥中。**

辰三、釋因

**彼由宿世妙善因力所任**[^25]**持故。**

卯二、愛樂善說3　辰一、辨相

**若暫聽聞讚美善說法毗奈耶少分功德，或全未聞。雖暫少聞，或全未聞，而能速疾信解趣入，愛樂修行，或求出家。既出家已，畢竟趣入，終無退轉。**

辰二、引喻

**為性於此愛樂安住。如蜜生蟲置之上蜜；或如愛**[^26]**樂受妙欲者，置勝欲中。**

辰三、釋因

**彼由宿世妙善因力所任**[^27]**持故。**

寅二、結

**是名第一已得趣入補特伽羅已趣入相。**

　　纔已趣入設轉餘生者：得初正信乃至調柔諸見，是名纔已趣入。度此生已，得餘異熟，名轉餘生。

丑二、第二相3　寅一、標

**復有所餘已得趣入補特伽羅已趣入相。**

寅二、釋3　卯一、辨相

**謂雖未得能往一切惡**[^28]**趣、無暇煩惱離繫，而能不生惡趣、無暇。**

卯二、引教

**世尊依此已得趣入補特伽羅，密意說言：若有世間上品正見，雖歷千生不墮惡趣。**

　　能往一切惡趣無暇煩惱離繫者：若已證入正性離生，爾時便能永斷邪見，及往一切惡趣業等，是名能往一切惡趣、無暇煩惱離繫。

卯三、證成

**彼若已入上品善根，漸**[^29]**向成熟，爾時便能不生無暇及餘惡趣。**

寅三、結

**是名第二已得趣入補特伽羅已趣入相。**

　　彼若已入上品善根等者：此釋經說世間正見不墮惡趣所有密意。謂若世間信等諸根轉復微妙，乃至獲得最後有身，是名已入上品善根。隨順能生無漏正見，是名漸向成熟。彼於爾時，定能趣入正性離生，是故說彼不生無暇及餘惡趣。是即經說所有密意。

丑三、第三相3　寅一、標

**復有所餘已得趣入補特伽羅已趣入相。**

寅二、釋

**謂暫聞佛或法或僧勝功德已，便得隨念清淨信心，引發廣大出離善法。數數緣念，融練淨心，身遂毛豎、悲泣雨淚。**

寅三、結

**是名第三已得趣入補特伽羅已趣入相。**

丑四、第四相3　寅一、標

**復有所餘已得趣入補特伽羅已趣入相。**

寅二、釋

**謂性成就猛利慚愧，於所現行諸有罪處，深生羞恥。**

寅三、結

**是名第四已得趣入補特伽羅已趣入相。**

丑五、第五相3　寅一、標

**復有所餘已得趣入補特伽羅已趣入相。**

寅二、釋

**謂於受持、讀誦、請問、思惟、觀行、求善法中，有深欲樂、猛利欲樂。**

寅三、結

**是名第五已得趣入補特伽羅已趣入相。**

丑六、第六相3　寅一、標

**復有所餘已得趣入補特伽羅已趣入相。**

寅二、釋

**謂於一切無罪事業，修集一切善品加行正方便中，能善修集，堅固發起、長時發起、決定發起。**

寅三、結

**是名第六已得趣入補特伽羅已趣入相。**

丑七、第七相3　寅一、標

**復有所餘已得趣入補特伽羅已趣入相。**

寅二、釋

**謂彼為性塵垢微薄，煩惱羸劣。雖起諸纏，而不長時相續久住。無諂無誑，能制憍慢我我所執。好取功德，憎背過失。**

寅三、結

**是名第七已得趣入補特伽羅已趣入相。**

　　無諂無誑者：謂性質直，是質直類，如其聖教而正修行，如其真實而自顯發，是名無諂無誑。

丑八、第八相3　寅一、標

**復有所餘已得趣入補特伽羅已趣入相。**

寅二、釋

**謂能善巧藏護其心，於諸廣大所應證處不自輕懱，不自安處無力能中，其所信解增多猛盛。**

寅三、結

**是名第八已得趣入補特伽羅已趣入相。**

　　謂能善巧藏護其心者：謂能了知自心雜染過患，於時時間，由聞思修方便善巧，善能防護，令不趣入故。

子二、善根差別3　丑一、標已說

**如是等類已得趣入補特伽羅已趣入相，當知無量，我於是中已說少分。**

丑二、總料簡3　寅一、下品

**如是諸相，若有安住下品善根而趣入者，當知下品，名有間隙，未能無間，未善清淨。**

寅二、中品

**若有安住中品善根而趣入者，當知中品。**

寅三、上品

**若有安住上品善根而趣入者，當知上品，無有間隙，已能無間，已善清淨。**

丑三、結趣入2　寅一、墮趣入數

**如是名為已得趣入補特伽羅已趣入相。成就如是趣入相者，當知墮在已趣入數。**

寅二、為他現證

**應知如是安住種性、已得趣入補特伽羅所有眾多吉祥士相，唯佛世尊及到第一究竟弟子，以善清淨勝妙智見，現見現證。隨其種性，隨所趣入，如應救濟。**

壬四、數取趣2　癸一、徵

**云何名為已得趣入補特伽羅？**

癸二、釋2　子一、列差別2　丑一、列

**謂或有已得趣入補特伽羅，唯已趣入，未將成熟，未已成熟，未得出離。或有亦已趣入，亦將成熟，未已成熟，未得出離。或有亦已趣入，亦已成熟，未得出離、隨欲而行。**

丑二、指

**如是差別，應知如前已辯**[^30]**其相。**

子二、指隨應

**復有所餘，如種性地說軟根等補特伽羅所有差別，今於此中，如其所應，亦當了知所有差別。**

辛三、總結

**如是所說若趣入自性、若趣入安立、若已趣入者所有諸相、若已趣入補特伽羅，一切總說名趣入地。**

**瑜伽師地論科句披尋記卷第二十一**

[^1]: 磧砂無「地」字。

[^2]: 「嗢柁南」，大正作「謂嗢柁南」。

[^3]: 「各」，磧砂作「差」。

[^4]: 磧砂無「非」字。

[^5]: 「又」，大正作「或」。

[^6]: 磧砂無「有」字。

[^7]: 「謂」，磧砂作「請」。

[^8]: 「他」，磧砂作「也」。

[^9]: 「悎」，大正作「覺」。

[^10]: 「滅」，大正作「減」。

[^11]: 「作」，磧砂作「住」。

[^12]: 「二十二卷」，披尋記原作「三十二卷」。

[^13]: 「悎」，陵本作「悟」。

[^14]: 「於」，磧砂、大正、陵本作「如」。

[^15]: 磧砂無「如」字。

[^16]: 「\[卄/積\]」，大正作「藉」。

[^17]: 「呵」，磧砂作「阿」。

[^18]: 編按：「我已遠離」，卷八十四原文作「我遠離故」。

[^19]: 「惠」，大正作「慧」。

[^20]: 「不劣」，大正作「與不微劣」。

[^21]: 「去」，磧砂作「云」。

[^22]: 「云何趣入地？」，披尋記原置於【壬一、嗢柁南】一科之下。

[^23]: 「熟」，大正作「熱」。

[^24]: 「愛」，磧砂作「受」。

[^25]: 「任」，磧砂作「住」。

[^26]: 「愛」，磧砂作「受」。

[^27]: 「任」，磧砂作「住」。

[^28]: 「惡」，磧砂作「要」。

[^29]: 「漸」，大正作「慚」。

[^30]: 「辯」，大正作「辦」。
