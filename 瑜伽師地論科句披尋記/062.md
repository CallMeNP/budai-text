# 瑜伽師地論科句披尋記卷第六十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中三摩呬多地之一**

丙三、三摩呬多地3　丁一、結前生後

**如是已說有尋有伺等三地決擇。三摩呬多地決擇，我今當說。**

丁二、隨應決擇3　戊一、總辨等引7　己一、辨彼障2　庚一、略標

**謂補特伽羅，多隨煩惱染汙相續，不能正證心一境性。**

庚二、別釋2　辛一、多隨煩惱3　壬一、徵

**云何名為多隨煩惱？**

壬二、列

**謂有諂**[^1]**、誑、矯、詐、無慚無愧、不信、懈怠、忘念、不定、惡慧、慢緩、猥雜、趣向前行、捨遠離軛、於所學處不甚恭敬、不顧沙門、唯希活命不為涅槃而求出家。**

壬三、釋2　癸一、別辨相17　子一、有諂

**云何有諂？謂自有過，而不能於大師、智者同梵行所，如實發露。**

子二、有誑

**云何有誑？謂不真實顯己**[^2]**功德。彼實無德，而欲令他諸有智者同梵行等了知有德。**

子三、有矯2　丑一、徵

**云何有矯？**

丑二、釋2　寅一、舉毀犯

**謂於增上戒毀犯尸羅，或於軌範毀犯軌範。由見聞疑，他所舉時，遂用餘事假託餘事，或設外言而相誘引，如經廣說。**

寅二、出增上

**謂由諂、誑增上力故。**

　　如經廣說者：謂依矯詐起邪命法故。如聲聞地已說其相。（陵本二十二卷九頁1918）

子四、有詐

**云何有詐？謂怖他故，或復於彼有所希故，雖有犯重而不發露，亦不現行。**

　　亦不現行者：謂由怖他為因緣故，或復於彼有所希故，亦不現行重惡業故。

**非實意樂，詐於有智同梵行所，現行親愛、恭敬、軟善身語二業。**

　　非實意樂等者：攝事分說：復有苾芻，恭敬利養欲愛現行，見有他人多饒財寶，眾所知識，具大福祐，則便親附殷重承事，非愛非敬，亦非樂法，專為利養恭敬因緣。乃至廣說。（陵本一百卷七頁7490）其義應知。

子五、無慚無愧

**云何無慚無愧？謂觀於自、或復觀他，無所羞恥。故思毀犯，犯已不能如法出離，好為種種鬥訟**[^3]**違諍。**

子六、不信

**云何不信？謂於佛法僧心不清淨，於苦集滅道生不順解。**

子七、懈怠

**云何懈怠？謂執睡眠、偃臥為樂，晝夜唐捐，捨眾善品。**

子八、忘念

**云何忘念？謂於久遠所作、所說，不能隨念，不令隨憶，不守根門，不正知住。**

子九、不定

**云何不定？謂於定地，下至作意亦不能得。**

　　下至作意亦不能得者：謂未獲得色界定地所攝少分微妙正作意故。本地分中聲聞地說：由奢摩他所攝持故，心於所緣寂靜行轉。從是以後，於瑜伽行初修業者名有作意，始得墮在有作意數。（陵本三十二卷二十頁2665）與彼相違，名不能得。

子十、惡慧

**云何惡慧？謂住自見取，執不平等，難捨言論。**

　　執不平等難捨言論者：謂如沙門、或婆羅門，起如是見，立如是論：凡諸世間所有士夫補特伽羅所受，彼一切或以自在變化為因，或餘丈夫變化為因。由彼起邪決定，謂此為諦為實，餘皆癡妄，是名執不平等。不了言說自性唯假，難可捨離，是名難捨言論。

子十一、慢緩

**云何慢緩？謂不捷利，亦不明了。不自超**[^4]**舉，無所能為，不能以身供侍有智同梵行者。**

　　謂不捷利等者：所作愚鈍，名不捷利。心無淨信，名不明了。懈怠相應，名不超舉。

子十二、猥雜2　丑一、徵

**云何猥雜？**

丑二、釋2　寅一、樂雜住

**謂樂與在家及出家眾共相雜住。**

寅二、樂尋思

**又樂尋思諸惡不善欲尋思等，乃至家勢相應尋思，多隨尋思、多隨伺察。**

子十三、趣向前行2　丑一、徵

**云何趣向前行？**

丑二、釋2　寅一、趣向

**謂受僧祇、或復別人諸衣服等所有利養，或請僧祇及與別人，皆名趣向。**

寅二、前行

**若諸苾芻，於如是事最初前行，故名趣向前行。**

子十四、捨遠離軛

**云何捨遠離軛？謂於遠離邊際臥具、遠離眾惡人所習近似寂靜室，遠棄捨之，不生欲樂。**

子十五、於諸學處不甚恭敬

**云何於諸學處不甚恭敬？謂遭厄難，寧捨學處，不棄身命。志求身樂及與壽命，不能隨護所有學處。**

子十六、不顧沙門

**云何不顧沙門？謂棄捨學處，好為退轉。或犯尸羅，行諸惡法，於內腐爛，廣說乃至實非梵行自稱梵行，況當希求沙門果證八支聖道。**

　　或犯尸羅等者：此中諸義，如攝異門分別釋應知。（陵本八十四卷十四頁6396）

子十七、活命出家

**云何唯希活命不為涅槃而求出家？謂或為王之所逼迫而求出家，或為怨賊之所逼迫、或為債主之所逼切、或為恐怖之所逼切、或為財寶常所匱乏恐畏不活而求出家。不為自調、自靜、自般涅槃而求出家。**

　　不為自調自靜等者：調謂調伏，謂於煩惱。靜謂寂靜，謂於眾苦。證無餘依，名般涅槃。

癸二、簡依處4　子一、有諂等

**當知此中，依同梵行而共止住有所違犯，發起最初四隨煩惱。**

子二、無慚無愧

**依增上戒有所違犯，當知發起無慚無愧。**

子三、不信等2　丑一、總標

**依增上心及增上慧，當知發起始從不信，乃至惡慧諸隨煩惱。**

丑二、別配

**此中不信及與懈怠，依俱違犯；忘念、散亂，依增上心違犯而起；惡慧，依犯增上慧起。**

子四、慢緩等2　丑一、不信等為增上

**不信、懈怠增上力故，當知發起慢緩、猥雜、趣向前行、捨遠離軛。**

丑二、忘念等為增上

**忘念、亂心及與惡慧增上力故，當知發起於諸學處不甚恭敬、不顧沙門、唯希活命不為涅槃而求出家。**

辛二、補特伽羅2　壬一、總標

**復有三種補特伽羅，依三處引諸隨煩惱。**

壬二、徵釋2　癸一、三種補特伽羅

**云何三種補特伽羅？一、依正法而出家者，二、在居家受用欲者，三、正法外而出家者。**

癸二、三處引隨煩惱2　子一、徵

**云何三處引隨煩惱？**

子二、釋3　丑一、依放逸處2　寅一、標能引

**所謂最初補特伽羅，依放逸處引隨煩惱。**

寅二、辨種類2　卯一、標

**此復二種。**

卯二、列2　辰一、依內

**謂或依內妄顯己**[^5]**德，為衣服等利養恭敬，自說己**[^6]**德**[^7]**勝過人法。**

辰二、依他

**或復依他諸有智者同梵行等，以身語業逼迫、加害、損惱、毀辱。**

丑二、依耽欲處2　寅一、標

**當知第二補特伽羅，依耽欲處引隨煩惱。**

寅二、釋

**彼由耽著諸欲因緣，受用諸欲，依身語意行三惡行。**

丑三、依邪行處3　寅一、標能引

**當知第三補特伽羅，依邪行處引隨煩惱。**

寅二、辨種類2　卯一、標列

**略有三種，謂隨逐遠離、隨逐憒鬧、隨逐學處起隨煩惱。**

卯二、隨釋3　辰一、隨逐遠離3　巳一、徵

**云何隨逐遠離起隨煩惱？**

巳二、釋3　午一、住染汙

**謂諸外道隨逐遠離所有臥具，而為五蓋覆蔽其心。**

午二、住苦惱

**或住於苦，領受身心諸苦惱故。**

　　或住於苦等者：謂如宿作因論者，於現法中極自苦行，說彼領受身心苦惱故。

午三、無對治

**或復遠離煩惱對治，由離信等五種根故。**

巳三、結

**彼由如是住染汙故，住苦惱故，無有對治能除染汙苦惱住故，是名隨逐遠離諸隨煩惱。**

辰二、隨逐憒鬧3　巳一、徵

**云何隨逐憒鬧起隨煩惱？**

巳二、釋

**謂各別執異見、異欲相違言論，建立自品、他品差別，廣起忿、恨，乃至誑、諂。**

巳三、結

**是名隨逐憒鬧諸隨煩惱。**

　　廣起忿恨乃至誑諂者：攝事分中說隨煩惱有多差別，謂忿、恨、覆、惱、嫉、慳、誑、諂，乃至廣說。今於此中唯取前八，如彼別釋應知。（陵本八十九卷七頁6738）

辰三、隨逐學處2　巳一、徵

**云何隨逐學處起隨煩惱？**

巳二、釋3　午一、隨逐戒學

**謂觀自他現行諸罪，無有羞恥，毀戒、穿戒，是名隨逐增上戒學諸隨煩惱。**

午二、隨逐心學

**若有依止世間等至，於其下劣計自為勝，或於相似計自為勝，心生高舉，是名隨逐增上心學諸隨煩惱。**

午三、隨逐慧學

**若少聽聞，不能觀察所有善法，是名隨逐增上慧學諸隨煩惱。**

寅三、釋邪行2　卯一、標異名

**如是一切，總略說名非法之行、不平等行。**

卯二、釋差別

**由非善義，名非法行；非愛果義，名不平等行。**

己二、辨解脫2　庚一、舉十遍處3　辛一、標

**復次，若觀行者修十遍處，能為五事。**

辛二、徵

**何等為五？**

辛三、釋2　壬一、辨作業5　癸一、能引化事變事神通

**謂由修習地遍處等乃至白遍處故，便能引發**[^8]**化事、變事諸聖神通。**

癸二、能引往還無礙神通

**又由修習空無邊處一切處故，便能引發往還無礙諸聖神通。**

癸三、能引無諍等勝功德

**又由修習識無邊處一切處故，便能引發無諍、願智、無礙解等諸勝功德。**

癸四、能辦[^9]上處解脫

**又即由此識無邊處遍處成滿，便能成辦無所有處解脫，及非想非非想處解脫。**

癸五、能證滅受想定

**又即由此成滿因故，便能證入想受滅解脫，最勝住所攝。**

壬二、明邊際

**又由識無邊處故，無邊無量遍滿行轉，是故此上不立遍處。**

庚二、顯諸解脫2　辛一、彼清淨道

**勝處、遍處是諸解脫能清淨道。**

　　勝處遍處等者：本地分說：修觀行者，先於所緣思惟勝解；次能制伏；既於制伏得自在已，後即於此遍一切處，如其所欲而作勝解；是故此三如是次第。（陵本十二卷八頁995）又說：譬如世間瓦鐵金師，初和泥等，未善調練，解脫位亦爾。如善調練，勝處位亦爾。如調練已，隨欲轉變，遍處位亦爾。此所說義，如彼應知。謂由勝處、遍處，令先所緣思惟勝解，轉清淨故。

辛二、解脫所知

**又諸解脫，由所知障解脫所顯。由此聲聞及獨覺等，於所知障心得解脫。**

　　由所知障解脫所顯者：本地分說：前七解脫，於已解脫生勝解故，名為解脫；第八解脫，棄背想受，故名解脫。（陵本十二卷五頁983）由是當知此所說義。即彼所緣，名為所知思惟勝解；離彼障故，名彼解脫所顯。

己三、辨愛味2　庚一、相差別2　辛一、標

**復次，略由三相，修等至者愛味等至。**

辛二、釋2　壬一、辨世3　癸一、依過去

**謂或證得等至，出已計為清淨，可欣、可樂、可愛、可意，隨念愛味。**

癸二、依未來

**或未證得，或已證得，未來愛味增上力故，追求欣樂而生愛味。**

　　或已證得者：四字疑衍。本地分中愛味相應靜慮等定，唯說其所愛味，當言已出；其能愛味，當言正入。（陵本十二卷三頁970）今決擇彼，略以三世顯示其義。言隨念愛味者，謂於過去。言追求愛味者，謂於未來。言現行愛味者，謂於現在。過去、現在是所愛味，追求未來是能愛味。由是當知，或已證得，不應說有未來愛味，有釋牽彊，理不應然，所能愛味義各別故。

癸三、依現在2　子一、標相

**或已證得，計為清淨，可欣、可樂，乃至廣說現行愛味。**

子二、料簡

**若從定出可生愛味，若正在定無有愛味。**

壬二、釋名

**言愛味者，謂於是中遍生貪著。**

庚二、地差別2　辛一、下地攝

**復次，下地諸法若生上地，不現在前。**

辛二、上地攝2　壬一、下或現前

**上地諸法若生下地，其離欲者或現在前。**

壬二、下不現前2　癸一、標欲繫

**若生下地，於上起愛，未得離欲不定心者，當言此愛是欲界繫。**

癸二、簡愛別2　子一、標

**當知此愛或是染汙、或不染汙。**

子二、釋2　丑一、染汙3　寅一、徵

**云何染汙？**

寅二、釋2　卯一、愛當證

**若生是心：我今云何當證如是廣大喜樂所隨等至。若得證者，我當如是如是愛味。**

卯二、愛當生

**又我云何當得生上，常恆不變。**

寅三、結

**當知此愛是染汙愛。**

丑二、不染汙

**若有起心，專求離欲，欣樂證入上地寂靜，當知此愛是不染汙。**

己四、辨斷滅2　庚一、總標列

**復有三種諸法斷滅。謂對治斷滅、現行斷滅、棄捨斷滅。**

庚二、隨別釋3　辛一、對治斷滅

**諸煩惱事之所顯現，是初斷滅。**

辛二、現行斷滅

**諸行生滅之所顯現，是第二斷滅。**

辛三、棄捨斷滅

**若生上地，或入無餘依涅槃界，下地諸行及一切行棄捨所顯，是第三斷滅。**

己五、辨退失

**復有三退。一、未得法退，二、已得法退，三、習行法退。**

　　習行法退者：本地分說：順退分定，謂有鈍根，下劣欲解，勤精進故，入初靜慮或所餘定，於喜、於樂、於勝功德不堪忍故，從靜慮退。其義應知。（陵本十二卷三頁973）

己六、辨近分2　庚一、依所緣辨2　辛一、前三道攝

**復依世間諸近分定，若方便道、若無間道、若解脫道，或為斷滅、或為證得而修習者，彼於所緣或觀過失、或觀寂靜，觀下過失，觀上寂靜。**

　　或為斷滅或為證得者：如次配屬前說三道。謂依方便道、無間道而修習者，此為斷滅，由於所緣觀彼過失，令不現行故。依解脫道而修習者，此為證得，由於所緣觀彼寂靜，希求證得故。

辛二、勝進道攝

**若勝進道，當知彼是遍滿所緣、或無漏緣。**

　　彼是遍滿所緣等者：謂此所緣遍毗鉢舍那品、遍奢摩他品、遍一切事、遍真實事、遍因果相屬事，是名遍滿所緣。如本地分說。（陵本二十六卷十三頁2209）若於色受想行識所攝諸法，思惟如病、如癰、如箭，障礙無常、苦、空、無我，或復思惟苦是苦、集是集、滅是滅、道是道，或復思惟真如、法性、實際，名無漏緣。

庚二、依作意辨2　辛一、標列六種

**復次，諸近分攝六種作意，謂了相等，乃至加行究竟作意。**

辛二、配攝四道

**此中了相、勝解作意，方便道攝；遠離、加行究竟作意，無間道攝；攝樂作意，四種道攝；觀察作意，勝進道攝。**

己七、辨定相2　庚一、四種靜慮2　辛一、靜慮境界2　壬一、不可思議2　癸一、問

**問：何緣故說修靜慮者靜慮境界不可思議？**

癸二、答2　子一、釋

**答：修靜慮者已善修治磨瑩其心，有如是相威德勢力，隨所欲為皆能成辦，非不如意，法性故爾。**

子二、結

**是故說彼由尋思道不可思議。**

壬二、成辦善別2　癸一、舉事問

**復有二種修靜慮者，於一事中俱發變事勝解神通皆得自在，此二神通互相障礙，而此二通無偏大者不相映奪。彼後無間，一於此事神通無礙，如其所欲皆能轉變，第二神通便被障礙。此中因緣云何應知？**

癸二、記別答2　子一、正答前問2　丑一、舉所由

**由彼二人勢力威德皆悉平等，俱時發起變現神通，然其所作互不相似。由彼神通所欲為事不相似故，於此一事二種神通互相障礙。**

丑二、釋差別2　寅一、有障礙

**爾時有一，作是思惟：何因緣故我此神通今有障礙，將無我定有退失耶？此一定者，即於此事起是餘心。**

　　即於此事起是餘心者：謂於所欲轉變事中心起散亂，謂定退失，名起餘心。望彼定心，名為餘故。

寅二、無障礙

**第二定者，即於此事數數專注心無散亂，所發神通能無障礙，隨神通力如意轉變。**

子二、料簡所餘

**若二神通威德不等，隨其勝者所作成辦；若二神通威德相似，先作意者成辦非餘。**

辛二、修靜慮者2　壬一、標列

**復有四種修靜慮者。一、依近分定修靜慮者，二、依染汙定修靜慮者，三、依世間定修靜慮者，四、依出世間定修靜慮者。**

壬二、隨釋4　癸一、依近分定修靜慮者

**於六作意，謂了相等，乃至加行究竟作意修定轉時，當知是初。**

癸二、依染汙定修靜慮者

**愛上靜慮，廣說乃至疑上靜慮，當知第二。**

癸三、依世間定修靜慮者

**若住餘善世間靜慮，當知第三。為**[^10]**能引發現法樂住無量作意世間功德，又能引發遊戲神通。**[^11]

癸四、依出世定修靜慮者

**若順決擇分所攝受空、無願、無相解脫門所顯靜慮，當知第四。**

庚二、二無心定2　辛一、無想定

**復次，無想等至，當言唯一有漏。**

辛二、滅盡定2　壬一、出體性2　癸一、顯殊勝2　子一、無漏

**滅盡等至當言無漏，由與煩惱不相應故、非相應故、無所緣故、非諸煩惱之所生故。**

　　由與煩惱不相應故等者：謂彼入滅定者，已離無所有處貪、或非想非非想處貪，名與煩惱不相應。暫安住想作意為先，諸心心法滅，名非相應。非想非非想處進趣所緣皆滅盡故，名無所緣。相似涅槃，住寂靜樂，名非煩惱所生。

子二、出世間

**是出世間，一切異生不能行故。**

癸二、簡所除2　子一、標

**唯除已入遠地菩薩。**

子二、釋

**菩薩雖能起出世法，令現在前，然由方便善巧力故，不捨煩惱。**

　　唯除已入遠地菩薩等者：大乘菩薩證遠行地，是名已入遠地菩薩。此地菩薩能入滅定，然非已離一切煩惱。為顯此義，是故別說。

壬二、明所攝

**又此等至，當言非學非無學攝，非所行故，似涅槃故。**

　　非所行故等者：非依止此精進修學增上戒學、增上心學、增上慧學，名非所行，非有學攝。諸心心所滅故，名似涅槃，非無學攝。若出世有為法、若世間善法，彼一切名無學法故。

戊二、引釋四經4　己一、隨身念經4　庚一、標所釋經

**復次，當釋隨身念經。**

庚二、廣釋差別5　辛一、不定地清淨攝2　壬一、舉隨煩惱2　癸一、標列

**謂心清淨行苾芻，有四種隨煩惱。一、毀犯禁戒，二、散亂尋思，三、保著內身，四、保著外境。**

癸二、隨釋4　子一、毀犯禁戒

**毀禁戒者，由憂悔門，於三摩地能為障礙。**

子二、散亂尋思2　丑一、標

**亂尋思者，由三種門。**

丑二、列

**一、由於過去境隨念散亂門；二、由依掉舉、流散、惡見、惡聞、惡語、惡行，唯樂聞思散亂門；三、由先串習勢力所持散亂門。**

子三、保著內身

**保著內身者，由於生死無厭患門。**

子四、保著外境

**保著外境者，於未來境由欣樂門。**

壬二、明彼對治2　癸一、舉能對治4　子一、正知作意

**當知此中，為欲對治初隨煩惱故，修一作意，謂正知作意。**

子二、稱順彼所緣等作意2　丑一、標

**為欲對治第二隨煩惱故，修三作意。**

丑二、列

**謂稱順彼所緣作意；了別彼相，能對治彼尋思作意；彼所依心調練作意。**

子三、分析積聚作意

**為欲對治第三隨煩惱故，應修分析積聚作意。**

子四、不淨作意

**為欲對治第四隨煩惱故，應當修習不淨作意。**

　　修三作意等者：唯樂聞思散亂，三為所依。一、依掉舉，二、依流散，三、依惡見、惡聞、惡語、惡行。修三作意，如次能為對治應知。言稱順彼所緣作意者，謂有貪行者，修不淨觀，於相稱緣安住其心。本地分中已說其相。（陵本二十六卷十七頁2220）由是下說：第二作意修習、多修習故，能斷保著內身、外境二種貪欲。

癸二、顯所對治5　子一、忘念

**又初作意修習、多修習故，能斷忘念。**

子二、貪欲

**第二作意修習、多修習故，能斷保著內身、外境二種貪欲。**

子三、散亂2　丑一、惡見等散亂

**第三作意修習、多修習故，能斷惡見等所有散亂。**

丑二、患習勢力任持散亂

**第四作意修習、多修習故，能斷先所串習勢力任持所有散亂。**

子四、於身淨有情想

**第五作意修習、多修習故，能斷於身淨有情想。**

子五、四種婬相應貪

**第六作意修習、多修習故，能斷四貪。所謂色貪、觸貪、形貪，及承事貪。**

辛二、定地清淨攝2　壬一、正定

**如是作意修習為依，斷隨煩惱，心觸正定，證得近分、根本勝定，又能證得有喜、離喜、清淨安樂。**

　　有喜離喜清淨安樂者：四靜慮中，初二靜慮名有喜安樂，第三靜慮名離喜安樂，第四靜慮名清淨安樂。

壬二、正知2　癸一、總標

**又依如是正定心故，如實了知上地有情無常性，及諸行無常性。**

癸二、別釋2　子一、了知有情無常性

**云何了知有情無常性？謂得天眼，清淨過人，見諸有情，乃至廣說。**

　　乃至廣說者：謂彼有情死時、生時、妙色、惡色、若劣、若勝等，是名廣說應知。

子二、了知諸行無常性

**云何了知諸行無常性？謂能隨入未來、過去、現在作意緣生智故。**

　　隨入未來過去現在作意緣生智者：謂於三世諸行如理作意，知唯緣生，能正對治前際無知、後際無知、前後際無知故。

辛三、依處清淨攝3　壬一、標依處

**此隨身念依於三處。**

壬二、列三種

**謂依增上心、增上慧學修治業地，依增上心學處，依增上慧學處。**

壬三、釋所為

**為欲斷除所餘諸結，修念住等所有一切菩提分法之所依止。**

　　增上心學增上慧學修治業地者：謂成就戒律儀、根律儀，乃至沙門莊嚴。如是一切勝資糧法，能為作意初修業者，及淨煩惱初修業者所依止處，是故名彼修治業地。

辛四、不共清淨攝2　壬一、標

**由三因緣，不與一切外道沙門、婆羅門共。**

壬二、釋

**謂於修治業地資糧圓滿故；於奢摩他聚無有愛味故；於般涅槃愛樂隨逐心，非煩惱火所生處故。**

辛五、不共果清淨攝3　壬一、資糧圓滿2　癸一、標

**又此修念資糧圓滿為依止故，四果清淨。**

癸二、釋

**謂處聚落，世法所生煩惱不染；**

　　世法所生煩惱不染者：本地分說有八世法。謂得、不得、若譽、若毀、稱、譏、苦、樂。（陵本二卷十五頁160）不依彼法而生煩惱，名彼煩惱不染。

**處阿練若，空閑所生煩惱不染；**

　　空閑所生煩惱不染者：謂閑居時，或於塵霧，或昏夜分，見大雲氣，聞震雷音；或逢雹雨師子虎豹；或遭凶猾竊劫抄虜；或遇非人來相嬈逼；便生驚怖，身毛為豎。或至晝分，於彼去來奇妙親友，發依耽嗜所有尋思。謂欲尋思，如經廣說，乃至家世相應尋思。如本地分。（陵本十八卷八頁1557）是名空閑所生煩惱。

**處阿練若，聚落所生煩惱不染；**

　　聚落所生煩惱不染者：本地分說：於求財者深修厭毀；於諸城邑交遊等處，了知其初、了知過患、了知出離，亦能了知趣出離行。生彼因緣，說名為初。無常、眾苦、變壞法性，是名過患。欲貪調伏斷除超越，名為出離。聖八支道，名趣出離行。（陵本十八卷十四頁1575）其義應知。

**於二處所，不能堪忍淋漏等苦煩惱不染。**

壬二、定無愛味果2　癸一、標

**奢摩他聚無有愛味為依止故，五果清淨。**

癸二、釋

**謂四種清淨靜慮，及寂靜解脫。**

　　寂靜解脫者：謂無色定應知。

壬三、愛樂涅槃果2　癸一、標

**於般涅槃愛樂隨逐，心非煩惱火所生處為依止故，九果清淨。**

癸二、釋

**謂初三果及六神通。**

庚三、略攝要義2　辛一、標

**此隨身念，當知五種清淨所攝。**

辛二、釋

**謂不定地清淨故、定地清淨故、攝清淨故、不共清淨故、不共果清淨故。**

　　五種清淨所攝等者：前說作意能治四隨煩惱，不定地清淨所攝。證得有喜、離喜、清淨安樂，了知有情諸行無常，定地清淨所攝。依於三處，攝清淨所攝。由三因緣，不共清淨所攝。所餘諸相，不共果清淨所攝。

庚四、釋彼經名

**又隨逐身轉故，彼所攝受故，名隨身念。**

己二、摩訶俱瑟祉羅經2　庚一、標所釋經

**復次，當釋摩訶俱瑟祉羅經。**

庚二、廣顯彼義3　辛一、二種解脫2　壬一、總標列

**有二解脫。一、慧解脫，二、心解脫。**

壬二、隨別釋2　癸一、世間攝3　子一、慧解脫2　丑一、所行

**此中依慧解脫，謂世間慧之所行者，當知即是建立惡行及與善行并彼因緣。**

丑二、體性

**彼體性者，當知即是惡行、善行并彼因緣，善不善等體性差別如實正智。**

　　建立惡行等者：墮惡趣業，是名惡行，彼以煩惱為其因緣。生善趣業，是名善行，彼以善法為其因緣。此所建立，名慧所行，世俗諦攝，故是世間。

子二、心解脫

**又依心解脫，謂心染淨之所依者，當知即是色等境界能取了別。**

　　謂心染淨之所依者者：心謂心王，染淨謂彼心所有法。是故說心為彼染淨所依。

子三、彼二果

**彼世間慧心解脫果，當知即是於彼相應、相雜下類雜染出故。**

　　於彼相應相雜下類雜染出者：欲界煩惱及彼所緣，名下類雜染，由彼欲界最下劣故。彼諸煩惱相應於心，是名相應。彼所緣境與彼煩惱和雜而生，是名相雜。離彼纏縛，是名為出。

癸二、出世間攝2　子一、略辨2　丑一、慧所行

**即慧解脫增上力故，出世間慧之所行者，當知即是由世間慧及心解脫增上力故，如實了知一切境界。**

丑二、解脫果

**即出世慧心解脫果，當知即是一切種類雜染出故。**

　　一切種類雜染出故者：三界煩惱及彼所緣，是名一切種類雜染。永斷彼種，名之為出。

子二、廣釋3　丑一、出體性

**此中若世間慧、若出世慧，總略為一，說名正見。**

丑二、釋因緣

**正見因緣，當知即是有佛出世、聽聞正法、無倒思惟。**

丑三、顯得果3　寅一、辨果相2　卯一、標

**又出世間正見果相，當知即是前後常故，無所對故。**

　　又出世間正見果相等者：自內所證無戲論相，名出世間正見果相。依彼正見而得證故，當知即是涅槃離繫果相。由是說彼前後是常，及無所對。如下自釋：若法，所治若有若無、若生不生，常時是有，彼法名無所對。其義應知。

卯二、釋2　辰一、簡有所對

**若法，所治若有，生已無滅；所治若無，滅已有生，彼法名有所對。**

　　若法所治若有等者：此中法言，意顯正見，無漏有為法所攝故。此為能治，煩惱為其所治。煩惱種子未無餘斷，名所治有。即彼正見生已相續，能為對治，是名生已無滅。若煩惱種已無餘斷，名所治無。然彼正見性有為故，相續滅生，是名滅已有生。如是正見，由生相故說之為有，而非常時，是故名有所對。

辰二、顯無所對

**若法，所治若有若無、若生不生，常時是有，彼法名無所對。**

　　若法所治若有若無等者：此中法言，謂正見果，無漏無為法所攝故。此勝義有，故是常時。所治煩惱若有若無、若生不生，染淨位中無變異故，由是彼法名無所對。

寅二、辨清淨

**又即此果，由心解脫增上力故，於自所行及彼所依得清淨者，當知即是由清淨心增上力故，於諸色根所行境界不生雜染，及令諸根順清淨故。**

寅三、辨依住

**又解脫心住者，當知即是壽之與煖展轉相依相屬而住。**

辛二、彼果差別2　壬一、第一義

**又此世間及出世間二種解脫果差別者，當知即是於諸受中及因緣中，有癡愛者後有當生，無癡愛者後有不生。**

　　於諸受中及因緣中等者：此中因緣，謂即苦觸、樂觸、不苦不樂觸。觸緣受故，名彼因緣。若無明觸所生受及受緣愛，是名有癡愛者。與此相違，名無癡愛。

壬二、第二義

**又彼相雜而相應故，**

　　又彼相雜而相應故者：此顯世間解脫果。由於諸受及因緣中有癡愛故。

**彼能依止心法清淨，當知即是非現在緣之所染汙領受彼故。**

　　彼能依止心法清淨等者：此顯出世間解脫果。由於諸受及因緣中無癡愛故。

辛三、二解脫住差別2　壬一、列釋6　癸一、識沒寂靜2　子一、標

**即二解脫住差別者，**

　　即二解脫住差別者：慧、心解脫，名二解脫。此中義顯，依二解脫入滅盡定所有差別，名二解脫住差別。

**當知即是六寂靜故。**

子二、釋

**由清淨識沒平等故，非由彼所依平等故。**

　　六寂靜故等者：住滅盡定差別有六，此為最初，餘如下說，至文當知。諸心心法滅不現行，名六寂靜。六謂六識，非彼六根，為顯此義，故自釋言：由清淨識沒平等故，非由彼所依平等故。

癸二、入定寂靜

**於入定時，不由加行入寂靜故。**

　　不由加行入寂靜故者：謂入定時，進趣所緣皆滅盡故，心便寂滅，由是說言不由加行。

癸三、出定寂靜

**於出定時，不由加行出寂靜故，次第出故。**

　　不由加行出寂靜故等者：出滅定時，任運能出，由是說言不由加行。如其次第觸三種觸而出於定，名次第出。三種觸者，一、不動觸，二、無所有觸，三、無相觸。如本地分說應知。（陵本十二卷二十一頁1061）

癸四、在定寂靜

**於在定時，三行不行得寂靜故。**

　　三行不行得寂靜故者：身語意行，是名三行。在滅定時，無入出息，身行不行；無有尋伺，語行不行；無有受想，意行不行。由是說言三行不行。

癸五、於遠離出寂靜2　子一、標

**於遠離出心寂靜故，謂於三時。**

子二、列

**一、於阿練若，與同梵行共相雜住；二、於聚落中，與諸在家共相雜住；三、於二處行相現行。**

　　於遠離出心寂靜故等者：此中遠離，謂身遠離。本地分說：身遠離者，謂不與在家及出家眾共相雜住，獨一無侶，是名身遠離。（陵本三十卷八頁2507）今說共相雜住，名遠離出。緣彼雜住不定境界，名於二處行相現行。

癸六、於親近出寂靜2　子一、正辨出時2　丑一、標

**於親近出心寂靜故，謂於三時。**

丑二、列

**一、於有色世間勝定出故；二、於無色世間勝定出故；三、於出世間有心定出故。**

　　於親近出心寂靜故者：滅定出時，餘定現前，最鄰近故，名親近出。

子二、更顯諸定2　丑一、獲得

**又此諸定非唯滅定出已方得，亦先已得，今起現前。**

丑二、清淨2　寅一、由次第定

**此中前二，由次第定故，展轉獲得勝定清淨。**

寅二、不由次第定

**後一，不由次第定故，然由通達無相界故，展轉獲得勝定清淨。**

壬二、料簡2　癸一、有相定

**又有相定，由有相作意，入、住、出定。**

癸二、無相定

**若無相定，由無相作意入定、住定；由有相作意，當知出定。**

　　由次第定等者：本地分說：云何無間入諸等至？謂如有一，得初靜慮乃至有頂，然未圓滿清淨鮮白。先順次入乃至有頂，後逆次入至初靜慮。（陵本十二卷四頁976）其義應知。

己三、法因緣經2　庚一、標所釋經

**復次，當釋法因緣經。**

庚二、廣顯彼義4　辛一、標

**謂於阿毗達摩、阿毗毗奈耶中，善巧苾芻、或鄔波索迦，欲依解了而請問者，當依八相而興請問。**

辛二、徵

**何等八相？**

辛三、列

**謂解了事、解了所治、解了果、解了自性、解了果差別、解了所依、解了功德、解了證得。**

辛四、釋8　壬一、解了事

**解了事者，謂能解了五取蘊故。**

壬二、解了所治2　癸一、標

**解了所治者，謂愛雜染及見雜染。**

癸二、釋2　子一、愛雜染

**由愛雜染故，於後有滅不生欣樂。**

子二、見雜染

**由見雜染故，雖生欣樂而不能證。**

壬三、解了果

**解了果者，謂此二**[^12]**種雜染永斷。**

壬四、解了自性2　癸一、出道支

**解了自性者，謂八聖支道。**

癸二、廣差別3　子一、標

**此復種種差別宣說。**

子二、釋2　丑一、建立道支

**對治外道諸邪道故，名八聖支道。**

丑二、建立三蘊2　寅一、標

**對治三種雜染故，建立三蘊。**

寅二、列

**謂對治惡行雜染故、對治諸欲雜染故、對治諸見雜染故。**

子三、攝

**是出世間有為所攝。**

　　建立三蘊者：戒定慧三，能令苾芻究竟斷結，當知此即八支聖道所攝。本地分說：正語、正業、正命，名為修戒；正念、正定，名為修定；正見、正思惟、正精進，名為修慧。（陵本十五卷一頁1273）由是因緣，建立三蘊。

壬五、解了果差別2　癸一、出體

**解了果差別者，謂諸斷滅。**

癸二、明攝

**是出世間無為所攝。**

壬六、解了所依2　癸一、出體

**解了所依者，謂三摩地。此復四種應知。**

癸二、辨類

**一、由種姓故，謂所有定一切皆由靜慮種姓，隨所宣說諸靜慮支皆能解了。二、由相故。三、由生所緣相故。四、由成辦因緣相故。**

　　二由相故等者：於諸靜慮諸受行相，是名為相。彼所知事分別體相，是名所緣相。定地資糧，名因緣相。

壬七、解了功德2　癸一、出體

**解了功德者，謂滅盡定最第一住，說名解了功德。**

癸二、廣相

**當知此相復有五種，謂滅事故、寂靜相似影像故、入定因緣故、出定因緣故、出定功德故。**

　　謂滅事故等者：此中五相，如前說二解脫住差別，隨應配釋當知。

壬八、解了證得2　癸一、略標列

**解了證得者，謂於五取蘊以八種相觀察諸受。謂觀察自性、觀察現法轉因緣、觀察現法轉滅因緣、觀察當來轉因緣、觀察彼**[^13]**轉滅因緣、觀察轉因緣因緣、觀察還因緣因緣，及觀察還。**

　　以八種相觀察諸受等者：前說受蘊觀察差別。一切如來應正等覺出現世間，皆於諸受起八種觀。謂受有幾種？誰為受集？誰是受滅？誰是受集趣行？誰是受滅趣行？誰是受愛味？誰是受過患？誰是受出離？如是觀時，如實了知受有三種，觸集故受集。應知如經分別廣說。（陵本五十三卷十八頁4271）此說八種如次應知。

癸二、別決擇2　子一、決擇自性

**此中樂俱行對治，謂於最勝根本靜慮；苦俱行對治，謂得近分出離欲俱行；不苦不樂俱行對治，謂即於根本靜慮。**

子二、決擇轉因緣滅2　丑一、顯第一義

**為欲顯示轉因緣滅故，即依諸受說所有受皆悉是苦，由彼三受約第一義皆是苦故。**

　　樂俱行對治等者：此中略說三受對治，當知總攝五根出離。本地分說：於初靜慮出離憂根，第二靜慮出離苦根，第三靜慮出離喜根，第四靜慮出離樂根，於無相中出離捨根。（陵本十一卷十頁880）此樂對治兼攝喜根，舉最後位，說於最勝根本靜慮。第四靜慮，於靜慮中名最勝故。此苦對治兼攝憂根，舉最初位，說於初靜慮近分。謂若為憂間心相續，爾時應知，如實知已，於出離中極制持心，名得出離欲俱行。此不苦不樂對治，謂於無相心定，此定不離靜慮而有，是故說言即於根本靜慮。

丑二、廣相對治3　寅一、標義

**言相對者，謂有此故施設於彼，是名相對。**

寅二、舉類4　卯一、自類不同對

**此中諸受展轉相對，由彼一切苦所攝故。**

卯二、由為助伴對

**又由有此第一義苦，施設無智。**

卯三、能治所治對

**由有此故，施設治彼出世之慧。**

卯四、因果相屬對

**由有此故，施設彼果寂滅涅槃。**

寅三、結說

**是故彼彼諸法，說與彼彼諸法相對。**

　　言相對者至寂滅涅槃者：此中相對，略有四種。一、種類不同對，如說諸受展轉相對。二、由為助伴對，如說由有第一義苦，施設無智。三、能治所治對，如說由有此故，施設治彼出世之慧，此謂無智。四、因果相屬對，如說由有此故，施設彼果寂滅涅槃，此謂出世之慧。如前五識身相應地意地決擇[^14]中說：問：何故樂望苦受、苦望樂受、若樂若苦望非苦樂說互相對？答：由自種類而不同分互相對故。問：何故不苦不樂受望彼無明說互相對？答：由與諸受、一切煩惱皆為助伴互相對故。問：何故明與無明說互相對？答：能治、所治互相對故。問：何故明與涅槃說互相對？答：因果相屬互相對故。（陵本五十五卷四頁4404）今依彼釋應知。

己四、眠經2　庚一、標所釋經

**復次，當釋眠經**[^15]**。**

庚二、略釋彼義2　辛一、五對治相2　壬一、標

**謂勤修習內心寂靜奢摩他行諸苾芻等，為欲斷除諸隨煩惱，應知五種對治之相。**

壬二、列

**謂遠離闇相；於能隨順舉歡喜法，發生正舉加行道理；損害諸見；諸見功用；諸見所依功用。**

　　遠離闇相等者：修光明想，斷除睡眠，名遠離闇相，是為第一對治。心沈下時，或恐沈下時，隨取一種淨妙所緣境界，顯示、勸導、慶慰其心，謂如修習隨念佛等，是名能隨順舉歡喜法。於彼舉相，以時修習，是名發生正舉加行。依此道理，斷除惛沈，是為第二對治。斷除見取，名損害諸見，是為第三對治。斷除戒禁取，名損害諸見功用，是為第四對治。斷除我語取，名損害諸見所依功用，是為第五對治。

辛二、五任持法3　壬一、標

**彼隨煩惱既斷滅已，復有五種任持定法。**

壬二、徵

**何等為五？**

壬三、列

**謂諸遠離；遠離處所、順定言說；順無染心資生眾具；從有智者同梵行所，獲得隨順教授教誡美妙言說；於諸世間等持、等至遠離愛味，及無漏行如理作意。**

戊三、別廣諸相3　己一、順違法攝2　庚一、隨順3　辛一、順清淨2　壬一、總標列

**復次，彼勤修習增上心學諸苾芻等，由三因緣，當遣現行染汙尋思。謂遠離所緣故，厭患自性故，遠離自性故。**

　　遠離所緣等者：遠離受用諸欲境界，是名遠離所緣。諸欲自性朽穢不淨，深可厭患，是名厭患自性。遠離一切染汙、無記所有作意，修習一切其性是善能引義利定地作意，及定資糧加行作意，是名遠離自性。

壬二、隨難釋2　癸一、標

**由三因緣，遠離自性。**

癸二、釋3　子一、頓遠離

**謂有對治力，根猛利者，能頓遠離。**

子二、漸遠離

**無對治力，根處中者，如其麤相能漸遠離。**

子三、見過患

**無對治力，根下劣者，於諸尋思因緣財食深見過患。**

辛二、順出離2　壬一、標

**復次，諸苾芻有六順出離界三摩地修習支者，謂諸苾芻於閑靜室勤修觀行，當知三種補特伽羅，有三三摩地。**

壬二、釋3　癸一、空三摩地

**謂勤修習增上心者，於四有情怨行、惡行、淨行、恩行，有眾生緣定。**

癸二、無願三摩地

**又勤修習趣究竟者，有法緣定。**

癸三、無相三摩地

**又勤修習諦現觀者，有無**[^16]**緣定。**

　　於四有情等者：謂於怨行有情修慈俱心，於惡行有情修悲俱心，於淨行有情修喜俱心，於恩行有情修捨俱心。如是修心，安住無倒有勝勝解，是名眾生緣定。住唯法想，修四無量，名法緣定。修習此故，能離我慢，於自解脫、或所證中定無疑惑，於是道理起正觀察，名趣究竟。復於諸法遠離分別，修四無量，名無緣定。此能對治一切眾相，聖住所攝，由是說言修諦現觀。本地分說：菩薩略有三種修四無量。一者、有情緣無量，二者、法緣無量，三者、無緣無量。（陵本四十四卷[^17]九頁3572）其義應知。

辛三、順通達2　壬一、由三大性2　癸一、標

**復次，由三種大性、大三摩地能令速疾通達真如。既通達已能盡諸漏。**

癸二、列

**謂由所緣大性故，由精勤大性故，由方便所攝作意大性故。**

　　謂由所緣大性等者：本地分說：云何大三摩地？謂或由所緣故大，觀多色故。或由作意故大，上信、上欲、上勝解故。（陵本十二卷十頁1008）今於此中，說有三種大性，所緣、作意，如彼應釋。言精勤大性者，謂於第一義中，心無怯弱，不自輕懱，發勇猛心，謂自有力能證彼故。

壬二、由二遠離2　癸一、標

**又有二遠離，能令速疾通達真如。**

癸二、列

**謂於行處遠離憒鬧，及於住處離惡尋思。**

**瑜伽師地論科句披尋記卷第六十二**

[^1]: 「諂」，大正作「詔」。

[^2]: 「己」，陵本作「已」。

[^3]: 「訟」，大正、陵本作「調」。

[^4]: 「超」，大正作「起」。

[^5]: 「己」，陵本作「已」。

[^6]: 「己」，陵本作「已」。

[^7]: 「德」，大正作「得」。

[^8]: 「發」，陵本作「法」。

[^9]: 「辦」，披尋記原作「辨」。

[^10]: 「為」，陵本作「謂」。

[^11]: 「能引發現法樂住無量作意世間功德，又能引發遊戲神通。」，披尋記原置【癸四、依出世定修靜慮者】之下。

[^12]: 「二」，大正作「三」。

[^13]: 「彼」，大正、陵本作「彼二」。

[^14]: 「五識身相應地意地決擇」，披尋記原作「五識身相應地、意地」。

[^15]: 「經」，大正作「纏」。

[^16]: 「無」，大正、陵本作「法」。

[^17]: 「四十四卷」，披尋記原作「四十九卷」。
