# 瑜伽師地論科句披尋記卷第二十五

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地初瑜伽處出離地品第三之四**

寅六、善友性3　卯一、徵

**云何名善友性？**

卯二、釋2　辰一、廣分別2　巳一、釋2　午一、由八因緣4　未一、標

**謂八因緣故，應知一切種圓滿善友性。**

未二、徵

**何等為八？**

未三、列

**謂如有一，安住禁戒、具足多聞、能有所證、性多哀愍、心無厭倦、善能堪忍、無有怖畏、語具圓滿。**

未四、釋8　申一、安住禁戒3　酉一、徵

**云何名為安住禁戒？**

酉二、釋

**謂安住具戒，善能守護別解律儀，如前廣說樂沙門性、樂婆羅門性，為自調伏、為自寂靜、為自涅槃，修行正行。**

酉三、結

**如是名為安住禁戒。**

申二、具足多聞3　酉一、徵

**云何名為具足多聞？**

酉二、釋

**謂若有法宣說開示，初中後善，文義巧妙，獨一**[^1]**、圓滿、清白、梵行。於如是類眾多妙法，能善受持，言善通利、意善尋思、見善通達。**

酉三、結

**如是名為具足多聞。**

　　謂若有法宣說開示等者：攝異門分說：宣說者，謂因他請問而為記別。開示者，謂他展轉所生疑惑皆能除遣。初善者，謂聽聞時生歡喜故。中善者，謂修行時無有艱苦，遠離二邊，依中道行故。後善者，謂極究竟離諸垢故，及一切究竟離欲為後邊故。義妙者，謂能引發利益安樂故。文巧者，謂善緝綴名身等故，及語具圓滿故。純一者，謂不與一切外道共故。圓滿者，謂無限量故，最尊勝故。清淨者，謂自性解脫故。鮮白者，謂相續解脫故。梵行者，謂八聖支道。（陵本八十三卷十二頁6311）此應準釋。

申三、能有所證3　酉一、徵

**云何名為能有所證？**

酉二、釋2　戌一、舉所證3　亥一、二十種想

**謂能證得勝無常想、無常苦想、苦無我想、厭逆食想、一切世間不可樂想、有過患想、斷想、離想、滅想、死想、不淨想、青瘀想、膿爛想、破壞想、膨脹想、噉食想、血塗想、離散想、骨鎖想、觀察空想。**

　　謂能證得勝無常想等者：謂於諸行取無常相，亦取苦相，於諸法中取無我相，此能對治三種顛倒，謂於無常計常顛倒，於苦計樂顛倒，及於無我計我顛倒，是名勝無常想、無常苦想、苦無我想。於飲食中取惡逆相，是名厭逆食想。及隨順苦受諸行及苦受中取苦諦相，是名一切世間不可樂想。若修世間道時，於諸下地取過患相，是名有過患想。若修涅槃道時，於斷界、離欲界、滅界，觀見最勝寂靜功德，如其次第修習彼想，是名斷想、離想、滅想。於其命根取中夭相，是名死想。依內依外取朽穢相，名不淨想。於外不淨為治欲貪，觀青瘀等乃至骨鎖，名青瘀想乃至名骨鎖想。觀諸蘊中，無有常恆、堅住、主宰，或說為我，或說有情，或復於此說為生者、老者、病者及[^2]以死者，或復說彼能造諸業、能受種種果及異熟，由是諸行皆悉是空，無有我故，如是觀察空無所得，是名觀察空想。

亥二、八種等至

**復能證得最初靜慮、第二靜慮、第三靜慮、第四靜慮、空無邊處、識無邊處、無所有處、最後非想非非想處。**

亥三、四無量等

**又能證得慈悲喜捨，或預流果、或一來果、或不還果、或神境通、或宿住通、或天耳通、或死生通、或心差別通、或阿羅漢。**

戌二、顯勝能2　亥一、標

**具八解脫靜慮等定，有大堪能，具大勢力，能善為他現三神變教授教誡。**

亥二、釋

**三神變者，一、神力神變，二、記說神變，三、教導神變。**

酉三、結

**如是名為能有所證。**

　　能善為他現三神變教授教誡等者：如下說言，由神境神變，能現種種神通境界，令他於己生極尊重；由彼於己生尊重故，於屬耳聽瑜伽作意，極生恭敬。由記說神變，能尋求他心行差別。由教誡神變，如根、如行、如所悟入為說正法，於所修行能正教誡。故三神變能攝諸相圓滿教授。（陵本二十七卷二十二頁2321）此應準釋。

申四、為性哀愍3　酉一、徵

**云何名為為性哀愍？**

酉二、釋

**謂於他所常起悲憐，樂與其義、樂與其利、樂與其樂、樂與猗觸、樂與安隱。**

酉三、結

**如是名為為性哀愍。**

　　樂與其義等者：令離諸苦，是名樂與其義；令修善行，是名樂與其利，當知此由以悲俱心。無損惱行，是名樂與其樂，當知此由以慈俱心。令生歡喜，是名樂與猗觸，當知此由以喜俱心。令離貪恚，是名樂與安隱，當知此由以捨俱心。菩薩地說：一切無量，名為哀愍，成就此故，名哀愍者。（陵本四十四卷十頁3575）故作是釋。

申五、心無厭倦3　酉一、徵

**云何名為心無厭倦？**

酉二、釋

**謂善能示現、善能教導、善能讚勵、善能慶慰，處於四眾宣說正法，不辭勞倦，翹勤無惰，起發圓滿，為性好樂，發勤精進。**

酉三、結

**如是名為心無厭倦。**

　　謂善能示現等者：攝釋分說：示現者，謂為令受學白品行故，示現四種真實道理。教導者，謂示現已，得信解者，安置學處，令正受行。讚勵者，謂彼有情若於所知、所行、所得中，心生退屈，爾時稱讚策勵其心，令於彼事堪有勢力。慶喜者，謂彼有情於法隨法勇猛正行，即應如實讚悅，令其歡喜。（陵本八十一卷八頁6192）此應準知。

申六、善能堪忍3　酉一、徵

**云何名為善能堪忍？**

酉二、釋2　戌一、耐他怨害

**謂罵不報罵、瞋不報瞋、打不報打、弄不報弄，堪耐椎杵。於諸逼迫、縛錄、禁閉、捶打、毀辱、迫脅、斫截眾苦事中，自推己過，以業異熟為所依趣，終不於他發生憤恚，亦不懷恨隨眠不捨。如是雖遭輕陵毀辱，而其本性都無變改，唯常於彼思為義利。**

　　自推己過以業異熟為所依趣者：菩薩地說：菩薩從他怨害所生眾苦現在前時，應如是學：如此是我自業過耳，由我先世自造種種不淨業故，今受如是種種苦果。（陵本四十二卷六頁3431）此應準釋。

戌二、安受眾苦

**又能堪忍寒熱、饑渴、蚊蝱、風日、蛇蝎惡觸，他所干犯、磣毒語言，身內所生猛利、堅勁、辛楚、切心、奪命苦受，為性堪忍，能有容納。**

酉三、結

**如是名為善能堪忍。**

申七、無有怖畏3　酉一、徵

**云何名為無有怖畏？**

酉二、釋

**謂處大眾說正法時，心無怯劣、聲無戰掉、辯無誤失，終不由彼怯懼因緣，為諸怖畏之所逼切，腋不流汗、身毛不豎。**

酉三、結

**如是名為無有怖畏。**

申八、語具圓滿3　酉一、徵

**云何名為語具圓滿？**

酉二、釋

**謂彼成就最上首語、極美妙語、甚顯了語、易悟解語、樂欲聞語、無違逆語、無所依語、無邊際語。**

　　謂彼成就最上首語等者：攝釋分[^3]說：先首語者，趣涅槃宮為先首故。美妙語者，其聲清美，如羯羅頻迦音故。顯了語者，謂詞句文皆善巧故。易解語者，巧辯說故。樂聞語者，引法義故。無依語者，不依希望他信己故。不違逆語者，知量說故。無邊語者，廣大善巧故。（陵本八十一卷三頁6172）此中次第少分有別，隨文可知，然義無異，應依彼釋。

酉三、結

**如是名為語具圓滿，言詞巧妙。**

　　言詞巧妙者：此如下說，宣說相應、助伴、隨順、清亮、有用、相稱、應順名句文身所有言論應知。

午二、能作五事2　未一、標

**成就如是八種因緣，善能諫舉、善作憶念、善能教授、善能教誡、善說正法。**

未二、釋5　申一、善能諫舉3　酉一、徵

**云何名為善能諫舉？**

酉二、釋

**謂若有餘，於增上戒毀犯尸羅，於增上軌毀犯軌則，由見聞疑能正諫舉，真實不以虛妄，應時不以非時，饒益不以衰損，柔軟不以麤獷，善友不以憎嫉。**

酉三、結

**如是名為善能諫舉。**

　　真實不以虛妄等者：有尋有伺地說：於邪舉罪時，有五種邪舉罪者。言不應時故，名非時語者。言不實故，名非實語者。言引無義故，名非義語者。言麤獷故，名非法語者。言挾瞋恚故，名非靜語者。（陵本八卷十三頁606）與彼相違，是故名為善能諫舉。彼引無義，即此衰損。餘如文知。

申二、善作憶念2　酉一、徵

**云何名為善作憶念？**

酉二、釋2　戌一、標

**謂令憶念先所犯罪，或法、或義。**

戌二、辨3　亥一、令憶所犯3　天一、徵

**云何名為令其憶念先所犯罪？**

天二、釋

**謂若有餘，先起毀犯而不能憶，善作方便，令彼憶念。告言：長老！曾於某處、某事、某時，毀犯如是如是色類。**

天三、結

**如是名為令其憶念先所犯罪。**

　　毀犯如是如是色類者：犯自所受下劣形相、威儀、眾具，是名毀犯如是如是色類。下劣形相、威儀、眾具者，修所成地已釋其相。（陵本二十卷十三頁1755）

亥二、令憶念法3　天一、徵

**云何名為令憶念法？**

天二、釋

**謂若有餘，於先所聞、所受正法，獨處思念。所謂契經、應頌、記別，廣說如前。彼若不憶，令其憶念，或復稱述、授與令憶，或**[^4]**興請問、詰難令憶。**

天三、結

**如是名為令憶念法。**

亥三、令憶念義3　天一、徵

**云何名為令憶念義？**

天二、釋2　地一、於所聞受

**謂若有餘，於先所聞、所受正義，有所忘失，為作憶念，宣說開示，令新令顯。**

地二、於所作說

**又若有善能引義利、能引梵行，久時所作、久時所說，彼若忘失，亦令憶念。**

天三、結

**如是名為善作憶念。**

申三、善能教授3　酉一、徵

**云何名為善能教授？**

酉二、釋2　戌一、標

**謂於遠離、寂靜瑜伽作意止觀，時時隨順教授而轉，時時宣說與彼相應無倒言論。**

戌二、列

**所謂能趣心離障蓋甚可愛樂尸羅言論、等持言論、聖慧言論、解脫言論、解脫智見言論、少欲言論、喜足言論、永斷言論、離欲言論、寂滅言論、損減言論、無雜言論、隨順緣性緣起言論。**

酉三、結

**如是名為善能教授。**

　　所謂能趣心離障蓋甚可愛樂尸羅言論等者：此中略說三種言教。一、聖正言教，二、厭離言教，三、令心離蓋趣愛言教。謂尸羅言論，乃至解脫智見言論，是即聖正言教。謂於是中，宣說諸聖成就如是戒、如是定、如是慧、如是解脫、如是解脫知見故。少欲言論、喜足言論，是即厭離言教。謂於是中，宣說少欲喜足故。永斷言論，乃至隨順緣性緣起言論，是即令心離蓋趣愛言教。當知此教復有三門。一者、一切煩惱蓋離蓋趣愛言教，即此所說永斷言論、離欲言論、寂滅言論，依為證得斷、離、滅界而宣說故。二者，五蓋離蓋趣愛言教，是即損減言論、無雜言論。三者、無明蓋離蓋趣愛言教，是即隨順緣性緣起言論。如是諸義，依攝事分釋應知。（陵本八十九卷四頁6728）

申四、善能教誡3　酉一、徵

**云何名為善能教誡？**

酉二、釋2　戌一、標

**謂於大師所說聖教，能以正法、以毗奈耶平等教誨。**

戌二、辨3　亥一、調伏

**或軌範師，或親教師，或同法者，或餘尊重、等尊重者，如實知彼隨於一處違越毀犯，便於時時如法訶責、治罰、驅擯，令其調伏。**

亥二、攝受

**既調伏已，如法平等受諸利養，和同、曉悟、收斂、攝受。**

亥三、教誨

**於所應作及不應作，為令現行不現行故。**

　　如法平等受諸利養等者：於己以法所獲如法衣服、飲食、諸坐臥具、病緣醫藥資身什物，與眾同用，自無隱費，是名如法平等受諸利養。和合方便，共為一事，是名和同。於諸學處已得善巧，有犯無犯能正覺了，是名曉悟。能正觀察身語意業，若損自他，即於此業攝斂不作，亦不與便，是名收斂。如法御眾，方便饒益，是名攝受。

**於其積習及不積習，教導教誨。**

酉三、結

**如是名為善能教誡。**

　　於其積習及不積習教導教誨者：習所成性，是名積習。未習成性，名不積習。當知此中，意取不善及與善法，如次名為積習及不積習。於其積習，是不應作，令不現行；於不積習，是所應作，應令現行。為此義故，安置學處，令受正行，名教導教誨。

申五、善說正法3　酉一、徵

**云何名為善說正法？**

酉二、釋2　戌一、正法2　亥一、世間2　天一、標

**謂於時時能善宣說初時所作無倒言論。**

天二、釋

**所謂施論、戒論、生天之論。於諸欲中，能廣開示過患出離清淨品法。**

　　於諸欲中能廣開示過患出離清淨品法者：於諸行中，諸欲無常虛偽不實，敗壞之法，猶如幻事誑惑愚夫，是名過患。於諸行中，欲貪滅、欲貪斷、欲貪出，是名出離。當知出離是清淨自性，開示過患是清淨因緣，是故總名清淨品法。

亥二、出世間

**又於時時宣說超勝四種聖諦相應言論。所謂苦論、集論、滅論、道論。**

戌二、善說2　亥一、語具圓滿

**為諸有情得成熟故，為諸有情得清淨故，為令正法得久住故，宣說相應、助伴、隨順、清亮、有用、相稱、應順名句文身所有言論。**

　　宣說相應助伴等者：攝釋分說：相應者，謂名句文身次第善安立故，又依四種道理相應故。助伴者，能成次第故。隨順者，謂解釋次第故。清徹[^5]者，文句顯了故。清淨資助者，善入眾心故。相稱者，如眾會故。應順者，應供故、稱法故、引義故、順時故。[^6]（陵本八十一卷三頁6174）當知此說清亮，即彼清徹[^7]。有用，即彼清淨資助。善入眾心，令得清淨，名有用故。

亥二、隨順清淨2　天一、隨順

**又此言論應時而發、殷重、漸次、相續、俱有、令其欣慶、令其愛樂、令其歡喜、令其勇悍、無所訶擯、相應、助伴、無亂、如法、稱順眾會。**

　　又此言論應時而發等者：菩薩地說：菩薩為他說正法時，依隨順說應為他說，有十五相。一者、以時，二者、重法，三者、次第，四者、相續，五者、隨順，六者、歡喜，七者、愛樂，八者、悅豫，九者、欣勇，十者、不擯，十一者、應理，十二者、稱順，十三者、無亂，十四者、如法，十五者、順眾。（陵本三十八卷十六頁3150）當知此中，應時而發乃至稱順眾會，如次配彼十五種相。譯文有異，然義無別，如彼應釋。

天二、清淨

**有慈憐心，有利益心，有哀愍心，不依利養恭敬讚頌，不自高舉、不陵懱他。**

酉三、結

**如是名為善說正法。**

　　有慈憐心等者：此顯依清淨說應為他說有五相別。言有慈憐心者，謂於有怨有情。言有利益心者，謂於惡行有情。言有哀愍心者，謂於有樂有苦、放逸下劣有情。言不依利養恭敬讚頌者，謂無染心。言不自高舉、不陵懱他者，謂無嫉纏。如是諸義，亦如菩薩地釋。（陵本三十八卷十七頁3156）

巳二、結

**由彼成就如是八支，於時時間善能諫舉、善作憶念、善能教授、善能教誡、善說正法，是故說彼名為善友。**

　　由彼成就如是八支者：此中八支，謂即前說八種語具圓滿應知。

辰二、顯略義3　巳一、結前生後

**如是廣辯善友性已。復云何知此中略義？**

巳二、略辨四緣4　午一、第一因緣

**謂若善友心善稠密，為性哀愍，最初於彼樂為利益、樂為安樂。**

午二、第二因緣

**又即於此利益安樂，如實了知，無有顛倒，離顛倒見。**

午三、第三因緣

**又即於此利益安樂，有大勢力、方便善巧，能令積集、能令引發。**

午四、第四因緣

**又即於此利益安樂，翹勤無惰，起發圓滿，為性好樂，發勤精進。**

巳三、結攝一切

**當知由此四因緣故，攝一切種總、略圓滿善知識性。如是名為此善友性所有略義。**

卯三、結

**若前所說廣分別義，若此所說所有略義，一切總說為善友性。**

　　謂若善友心善稠密等者：此中略義，謂由四種因緣，即菩薩地五種善友相中初四種相。一者、於他先欲求作利益安樂；二者、於彼利益安樂如實了知，無顛倒覺；三者、於彼善權方便順儀說法，隨眾堪受調伏事中，有能有力；四者、饒益心無厭倦。（陵本四十四卷七頁3564）是名菩薩善友初四種相。今此義同。

寅七、聞思正法3　卯一、徵

**云何名為聞思正法？**

卯二、釋2　辰一、正法2　巳一、略說4　午一、標

**謂正法者，若佛世尊、若佛弟子、正士、正至、正善丈夫，宣說開顯分別照了。**

午二、徵

**此復云何？**

午三、釋

**所謂契經、應頌、記別，廣說如前十二分教。**

午四、結

**是名正法。**

　　正士正至正善丈夫等者：於諸有情遠離邪行、行無倒行，是名正士。已趣各別煩惱寂靜，是名正至。具善友相，眾德相應，是名正善丈夫。因他請問而為記別，是名宣說。除遣他疑，顯發甚深義句，是名開顯。既略說已，分別開示，解其義趣，是名分別。於作證法，廣為他說宣揚開示，是名照了。

巳二、廣辨2　午一、釋2　未一、十二分教12　申一、契經3　酉一、徵

**云何契經？**

酉二、釋2　戌一、契義

**謂薄伽梵，於彼彼方所，為彼彼所化有情，依彼彼所化諸行差別，宣說無量蘊相應語、處相應語、緣起相應語、食相應語、諦相應語、界相應語、聲聞乘相應語、獨覺乘相應語、如**[^8]**來乘相應語、念住正斷神足根力覺支道支等相應語、不淨息念諸學證淨等相應語。**

戌二、經義

**結集如來正法藏者，攝聚如是種種聖語，為令聖教久住世故，以諸美妙名句文身，如其所應次第安布、次第結集。謂能貫穿縫綴種種能引義利、能引梵行真善妙義。**

酉三、結

**是名契經。**

　　不淨息念諸學[^9]證淨等相應語者：不淨，謂不淨所緣。息念，謂阿那波那念所緣。如下自釋應知。諸學，謂戒、定，及慧三無漏學。證淨，謂佛、法、僧、戒四種證淨。

申二、應頌3　酉一、徵

**云何應頌？**

酉二、釋

**謂於中間、或於最後宣說伽陀，或復宣說未了義經。**

酉三、結

**是名應頌。**

　　或復宣說未了義經等者：謂若是經唯略標義，未廣分別，是名宣說未了義經。於如是經亦名應頌。

申三、記別3　酉一、徵

**云何記別？**

酉二、釋

**謂於是中，記別弟子命過已後當生等事，或復宣說已了義經。**

酉三、結

**是名記別。**

　　或復宣說已了義經等者：謂若是經已廣分別略所標義，是名宣說已了義經。於如是經亦名記別。

申四、諷頌3　酉一、徵

**云何諷頌？**

酉二、釋

**謂非直說，是結句說。或作二句、或作三句、或作四句、或作五句、或作六句等。**

酉三、結

**是名諷頌。**

　　謂非直說是結句說者：非長行說，名非直說。以句宣說，名結句說。

申五、自說3　酉一、徵

**云何自說？**

酉二、釋

**謂於是中，不顯能請補特伽羅名字、種性**[^10]**，為令當來正法久住、聖教久住，不請而說。**

酉三、結

**是名自說。**

申六、因緣3　酉一、徵

**云何因緣？**

酉二、釋

**謂於是中，顯示能請補特伽羅名字、種性**[^11]**，因請而說；及諸所有毗奈耶相應，有因有緣別解脫經。**

酉三、結

**是名因緣。**

　　有因有緣別解脫經者：謂有緣起制立一切所學處故。

申七、譬喻3　酉一、徵

**云何譬喻？**

酉二、釋

**謂於是中，有譬喻說。由譬喻故，本義明淨。**

酉三、結

**是名譬喻。**

申八、本事3　酉一、徵

**云何本事？**

酉二、釋

**謂諸所有宿世相應事義言教。**

酉三、結

**是名本事。**

　　謂諸所有宿世相應事義言教者：謂除本生，宣說前際諸所有事故。

申九、本生3　酉一、徵

**云何本生？**

酉二、釋

**謂於是中，宣說世尊在過去世彼彼方分，若死、若生，行菩薩行、行難行行。**

酉三、結

**是名本生。**

申十、方廣3　酉一、徵

**云何方廣？**

酉二、釋

**謂於是中，宣**[^12]**說一切諸菩薩道，為令修證阿耨多羅三藐三菩提、十力、無畏、無障智等一切功德。**

酉三、結

**是名方廣。**

　　是名方廣者：此所說法廣故、多故、極高大故、時長遠故，謂極勇猛，經三大劫阿僧企耶方得成滿，故名方廣。如攝釋分說。（陵本八十一卷十二頁6202）

申十一、希法3　酉一、徵

**云何希法？**

酉二、釋

**謂於是中，宣說諸佛、諸佛弟子、苾芻、苾芻尼、式叉摩那、勞策男、勞策女、近事男、近事女等，若共不共，勝於其餘、勝諸世間，同意所許，甚奇希有最勝功德。**

酉三、結

**是名希法。**

申十二、論議3　酉一、徵

**云何論議？**

酉二、釋

**所謂一切摩怛理迦、阿毗達磨，研究甚深素怛纜義，宣暢一切契經宗要。**

酉三、結

**是名論議。**

　　一切摩怛理迦等者：攝釋分[^13]說：且如一切了義經，皆名摩怛理迦。謂於是處，世尊自廣分別諸法體相。又於是處，諸聖弟子已見諦跡，依自所證，無倒分別諸法體相，此亦名為摩怛理迦。即此摩怛理迦，亦名阿毗達磨，乃至廣說。（陵本八十一卷十二頁6203）此說一切摩怛理迦、阿毗達磨，如義應知。

未二、三藏所攝4　申一、標

**如是所說十二分教，三藏所攝。**

申二、列

**謂或有素怛纜藏攝，或有毗奈耶藏攝，或有阿毗達磨藏攝。**

申三、配3　酉一、素怛纜藏

**當知此中，若說契經、應頌、記別、諷頌、自說、譬喻、本事、本生、方廣、希法，是名素怛纜藏。**

酉二、毗奈耶藏

**若說因緣，是名毗奈耶藏。**

酉三、阿毗達磨藏

**若說論議，是名阿毗達磨藏。**

申四、結

**是故如是十二分教，三藏所攝。**

午二、結

**如是一切，正士、正至、正善丈夫共所宣說，故名正法。**

辰二、聞思2　巳一、聞正法3　午一、標

**聽聞此故，名聞正法。**

午二、徵

**此復云何？**

午三、釋2　未一、約三藏辨2　申一、列

**謂如有一，或受持素怛纜，或受持毗奈耶，或受持阿毗達磨，或受持素怛纜及毗奈耶，或受持素怛纜及阿毗達磨，或受持毗奈耶及阿毗達磨，或具受持素怛纜、毗奈耶、阿毗達磨。**

申二、結

**如是一切，名聞正法。**

未二、約文義辨

**此聞正法復有二種。一、聞其文，二、聞其義。**

巳二、思正法2　午一、徵

**云何思正法？**

午二、釋2　未一、略標

**謂如有一，即如所聞、所信正法，獨處空閑，遠離六種不應思處。謂思議我、思議有情、思議世間、思議有情業、思議果異熟**[^14]**、思議靜慮者靜慮境界、思議諸佛諸佛境界。**

　　遠離六種不應思處等者：顯揚論說有九種事不可思議，此說六種不應思處，即彼前六種。云何名為不應思處？由思議我若有、若無，成二過失故。由思議有情、思議世間，三過所隨故。由有情業、處、事等難思故。由果異熟二作者非定故。由靜慮者及諸佛境界無譬、自在故。如顯揚論釋應知。（顯揚論十七卷八頁31,564a）

**但正思惟所有諸法自相、共相。**

　　但正思惟所有諸法自相共相者：如下說有五種善巧。謂蘊善巧、界善巧、處善巧、緣起善巧、處非處善巧。此五善巧略則為二。一、自相善巧，二、共相善巧。由蘊善巧顯自相善巧，由餘善巧顯共相善巧。（陵本二十七卷十七頁2302）由是當知，若正思惟蘊所攝法，是名思惟諸法自相；若復思惟餘所攝法，是名思惟諸法共相。

未二、廣辨5　申一、標

**如是思惟，復有二種。**

申二、列

**一者、以算數行相，善巧方便算計諸法；二者、以稱量行相，依正道理觀察諸法功德過失。**

申三、釋

**謂若思惟諸蘊相應所有言教，若復思惟如前所說所餘隨一所有言教，皆由如是二種行相方便思惟。**

　　若復思惟如前所說所餘隨一所有言教者：謂如前說處相應語，乃至不淨息念諸學證淨等相應語，名蘊所餘隨一所有言教。

申四、廣2　酉一、徵

**此復云何？**

酉二、釋2　戌一、舉諸蘊2　亥一、算數行相2　天一、思惟蘊數2　地一、釋5　玄一、色蘊

**謂言色者，即十色處，及墮法處所攝眾色，是名色蘊。**

玄二、受蘊

**所言受者，即三種受，是名受蘊。**

玄三、想蘊

**所言想者，即六想身，是名想蘊。**

　　即六想身者：謂眼觸所生想，耳、鼻、舌、身、意觸所生想，名六想身。

玄四、行蘊

**所言行者，即六思身等，是名行蘊。**

　　即六思身等者：謂眼觸所生思，耳、鼻、舌、身、意觸所生思，名六思身。等言，等取所餘除受及想諸心法等。如是一切總名行蘊。

玄五、識蘊

**所言識者，即六識身等，是名識蘊。**

　　即六識身等者：眼識乃至意識，名六識身。等言，等取心、意、識差別應知。

地二、結

**如是名為以算數行相，思惟諸蘊相應言教。**

天二、思惟無量

**或復由此算數行相，別別思惟展轉差別，當知即有無量差別。**

亥二、稱量行相3　天一、徵

**云何以稱量行相，依正道理思惟諸蘊相應言教？**

天二、釋4　地一、標

**謂依四道理無倒觀察。**

地二、徵

**何等為四？**

地三、列

**一、觀待道理，二、作用道理，三、證成道理，四、法爾道理。**

地四、釋4　玄一、觀待道理5　黃一、徵

**云何名為觀待道理？**

黃二、標

**謂略說有二種觀待。**

黃三、列

**一、生起觀待，二、施設觀待。**

黃四、釋2　宇一、別辨2　宙一、生起觀待

**生起觀待者，謂由諸因、諸緣勢力生起諸蘊，此蘊生起要當觀待諸因、諸緣。**

　　謂由諸因諸緣勢力生起諸蘊等者：有尋有伺地中說：有十因、四緣，生起諸蘊及蘊觀待，隨其所應差別應知。

宙二、施設觀待

**施設觀待者，謂由名身、句身、文身施設諸蘊，此蘊施設要當觀待名句文身。**

宇二、總結

**是名於蘊生起觀待、施設觀待。**

黃五、結

**即此生起觀待、施設觀待，生起諸蘊、施設諸蘊，說名道理瑜伽方便，是故說為觀待道理。**

玄二、作用道理4　黃一、徵

**云何名為作用道理？**

黃二、標

**謂諸蘊生已，由自緣故，有自作用，各各差別。**

黃三、釋2　宇一、舉十二處

**謂眼能見色，耳能聞聲，鼻能齅香，舌能嘗味，身能覺觸，意能了法。色為眼境，為眼所行；乃至法為意境，為意所行。**

宇二、例所餘法

**或復所餘如是等類，於彼彼法別別作用，當知亦爾。**

　　由自緣故有自作用等者：謂彼諸蘊從自種子及自緣生，即生剎那，名有作用。如是作用不共餘法，是名各各差別。如下舉事易可了知。

黃四、結

**即此諸法各別作用所有道理瑜伽方便，皆說名為作用道理。**

玄三、證成道理5　黃一、徵

**云何名為證成道理？**

黃二、標

**謂一切蘊皆是無常，眾緣所生，苦、空、無我。由三量故，如實觀察。**

黃三、列

**謂由至教量故，由**[^15]**現量故，由比量故。**

黃四、釋

**由此三量證驗道理。**

　　謂由至教量故等者：此中三量，如聞所成地廣釋應知。（陵本十五卷八頁1303）

**諸有智者，心正執受、安置、成立。謂一切蘊皆無常性、眾緣生性、苦性、空性，及無我性。**

　　心正執受安置成立者：於至教量生淨信解，是名執受。於現量中能生正見，種諸善根，是名安置。於比量中令義決了，是名成立。

黃五、結

**如是等名證成道理。**

玄四、法爾道理3　黃一、徵

**云何名為法爾道理？**

黃二、釋2　宇一、徵道理4　宙一、於器世間

**謂何因緣故，即彼諸蘊如是種類，諸器世間如是安布？**

　　諸器世間如是安布者：此如意地中說世間成相廣釋應知。（陵本二卷九頁139）

宙二、於四大種

**何因緣故，地堅為相、水濕為相、火煖為相、風用輕動以為其相？**

宙三、於三法中

**何因緣故，諸蘊無常、諸法無我、涅槃寂靜？**

宙四、於五蘊相

**何因緣故，色變壞相、受領納相、想等了相、行造作相、識了別相？**

宇二、顯法爾

**由彼諸法本性應爾、自性應爾、法性應爾，即此法爾，說名道理瑜伽方便。**

　　由彼諸法本性應爾等者：有尋有伺地說：諸緣起法，若佛出世，若不出世，安住法性、法住、法界。（陵本十卷十七頁817）此說本性即彼法性，無始時來理成就故。此說自性即彼法住，無倒文句假立自性故。此說法性即彼法界，法性為因故。

**或即如是、或異如是、或非如是，一切皆以法爾為依，一切皆歸法爾道理，令心安住、令心曉了。**

　　或即如是等者：謂諸法生有此三別，世共了知，唯現成相，不應思議，若妄思議，三過所隨，或謂即如是、或謂異如是、或謂無如是。是故此說一切皆以法爾為依，一切皆歸法爾道理。

黃三、結

**如是名為法爾道理。**

天三、結

**如是名為依四道理，觀察諸蘊相應言教。**

戌二、例所餘

**如由算數行相及稱量行相，觀察諸蘊相應言教，如是即由二種行相，觀察其餘所有言教。**

申五、結

**如是總名審正觀察思惟一切所說正法。**

卯三、結

**如是名為聞思正法。**

寅八、無障4　卯一、徵

**云何無障？**

卯二、標

**謂此無障略有二種。**

卯三、列

**一者、依內，二者、依外。**

卯四、釋2　辰一、標說

**我當先說依內外障，與彼相違，當知即是二種無障。**

辰二、別辨2　巳一、有障3　午一、廣辨2　未一、依內障3　申一、徵

**云何名依內障？**

申二、釋3　酉一、加行障攝5　戌一、資具闕乏

**謂如有一，於其先世不曾修福；不修福故，不能時時獲得隨順資生眾具，所謂衣、食、諸坐臥具、病緣醫藥及餘什具。**

戌二、煩惱猛盛

**有猛利貪及長時貪，有猛利瞋及長時瞋，有猛利癡及長時癡。**

戌三、多諸疾病

**或於先世積集造作多疾病業。由彼為因，多諸疾病。**

　　或於先世積集造作多疾病業等者：菩薩地說：菩薩異熟，大力具足。謂性少疾，或全無病，有大堪能。又說：於諸眾生以身供事，乃至廣說用能增長身心勢力餅飯糜等種種飲食施諸眾生，是名菩薩大力具足因。（陵本三十六卷二頁2904）此說先世多疾病業為因，翻彼應知。

戌四、風熱痰癊數數發動

**或由現在行不平等。由是因緣，風熱痰癊數數發動。**

戌五、宿食住身

**或有宿食住在身中。**

酉二、遠離障攝

**或食麤重，多事、多業、多有所作、多與眾會。**

　　或食麤重等者：如是一切能障遠離，下自當釋。

**樂著事業、樂著語言、樂著睡眠、樂著諠眾、樂相雜住、樂著戲論。**

酉三、寂靜障攝

**樂自恃舉**[^16]**、掉亂、放逸、居止非處。**

　　樂自恃舉等者：此顯能障寂靜。樂自恃舉及與掉亂，能障毗鉢舍那。放逸及與居止非處，能障奢摩他。下自當釋。

申三、結

**如是等類，應知一切名依內障。**

未二、依外障3　申一、徵

**云何名依外障？**

申二、釋2　酉一、依不善士

**謂如有一，依不善士；由彼因緣，不能時時獲得隨順教授教誡。**

酉二、依非處所

**或居惡處。於此住處，若晝日分，多有種種諠雜、眾集、諸變異事；若於夜分，多有種種高聲、大聲、大眾諠雜；復有種種猛利辛楚風日惡觸；或有種種人及非人怖畏驚恐。**

申三、結

**如是等類，應知一切名依外障。**

午二、略義2　未一、結前生後

**如是廣辯內外障已。復云何知此中略義？**

未二、標列隨釋4　申一、標

**謂於此中略有三障。**

申二、列

**一、加行障，二、遠離障，三、寂靜障。**

申三、釋3　酉一、加行障3　戌一、徵

**云何加行障？**

戌二、釋3　亥一、標舉

**謂若此障會遇現前，於諸善品所有加行皆無堪能，亦無勢力。**

亥二、徵因

**此復云何？**

亥三、列事

**謂常疹疾、困苦、重病，風熱痰**[^17]**癊數數發動，或有宿食住在身中，或被蛇蝎、百足、蚰蜒之所蜇**[^18]**螫，或人非人之所逼惱，又不能得衣、食、臥具、病緣醫藥及餘什具。**

戌三、結

**如是等類，應知一切名加行障。**

酉二、遠離障2　戌一、徵

**云何遠離障？**

戌二、釋2　亥一、舉事2　天一、列8　地一、食麤重等

**謂食麤重，多事、多業、多有所作。**

　　謂食麤重等者：謂或食已，令身沈重，無所堪能，不任修斷；或有食已，令心遲鈍，不速得定；或有食已，令入出息來往艱難；或有食已，令心數為惛沈睡眠之所纏擾；如是一切，名食麤重。買賣營為、種蒔林木、畜憍賒耶妙臥具等，如是一切名多事業。即於彼彼事業，或欲思量、或起功用，是名多有所作。

地二、樂著事業

**或樂事業。由此因緣，愛樂種種所作事業，彼**[^19]**彼事中其心流散。**

地三、樂著語言

**或樂語言。由此因緣，雖於遠離斷寂靜修，有所堪能、有大勢力，然唯讀誦便生喜足。**

　　雖於遠離斷寂靜修等者：謂遠離中，修習除斷惡不善法，是名斷修。修習奢摩他、毗鉢舍那，名寂靜修。此顯雖無食麤重等種種過失，堪任修斷及修寂靜，然樂語言，能障遠離。以於已聞、已所受法，唯大音聲若讀、若誦便生喜足故。

地四、樂著睡眠

**或樂睡眠。由此因緣，惛沈睡眠常所纏繞，為性懈怠，執睡為樂、執倚為樂、執臥為樂。**

地五、樂著諠眾

**或樂諠眾。由此因緣，樂與在家及出家眾談說種種王論、賊論、食論、飲論、妙衣服論、婬女巷論、諸國土論、大人傳論、世間傳論、大海傳論。如是等類能引無義虛綺論中，樂共談說，枉度時日。**

地六、多與眾會

**又多愛樂數與眾會。彼彼事中令心散動、令心擾亂。**

地七、樂相雜住

**或樂雜住。由此因緣，諸在家眾及出家眾，若未會遇，思慕欲見；若已會遇，不欲別離。**

地八、樂著戲論

**或樂戲論。由此因緣，樂著世間種種戲論，於應趣向好樂前行，於遠離中喜捨善軛。**

　　於應趣向好樂前行等者：決擇分說：云何趣向前行？謂受僧祇、或復別人諸衣服等所有利養，或請僧祇及與別人，皆名趣向。若諸苾芻，於如是事最初前行，故名趣向前行。云何捨遠離軛？謂於遠離邊際臥具、遠離眾惡人所習近似寂靜室，遠棄捨之，不生欲樂。（陵本六十二卷二頁4970）此中二義，準彼應知。

天二、結

**如是等類眾多障法，應知一切名遠離障。**

亥二、顯障

**若有此障會遇現前，難可捨離阿練若處、山林、曠野、邊際臥具所有貪著，亦不能居阿練若處、塚間、樹下、空閑靜室。**

　　難可捨離阿練若處等者：謂由最初於遠離處不樂往趣，名難捨離。於彼貪著縱能往趣，於彼後時亦不安住，名不能居阿練若等。此中山谷、巖穴、稻稈積等，名空閑室。大樹林中，名林樹下。空迥、塚間、邊際臥坐，名阿練若。如下自釋。（陵本三十卷六頁2501）

酉三、寂靜障4　戌一、徵

**云何寂靜障？**

戌二、標

**謂寂靜者，即奢摩他、毗鉢舍那。有奢摩他障、有毗鉢舍那障。**

戌三、釋2　亥一、別顯2　天一、奢摩他障4　地一、徵

**云何奢摩他障？**

地二、標

**謂諸放逸及住非處。**

地三、釋2　玄一、由諸放逸

**由放逸故，或惛沈睡眠纏繞其心，或唯得奢摩他便生愛味，或於下劣性心樂趣入，或於闇昧性其心樂著。**

　　或於下劣性心樂趣入等者：此說諸欲，名下劣性。惛睡，名闇昧性應知。

玄二、由住非處

**由住如是非處所故，人或非人諠雜擾亂，他所逼惱，心外馳散。**

地四、結

**如是名為奢摩他障。當知此障能障寂靜。**

天二、毗鉢舍那障3　地一、徵

**云何毗鉢舍那障？**

地二、標

**謂樂自恃舉及以掉亂。**

地三、釋2　玄一、樂自恃舉2　黃一、由族姓等2　宇一、辨2　宙一、舉因2　洪一、生高族姓

**樂自恃舉者，謂如有一，作是思惟：我生高族，淨信出家，非為下劣，諸**[^20]**餘苾芻則不如是。由此因緣，自高自舉，陵懱於他。**

洪二、生富族等

**如是我生富族，淨信出家，非為貧匱，我具妙色，喜見端嚴，多聞、聞持、其聞積集，善巧言詞，語具圓滿，諸餘苾芻則不如是。由此因緣，自高自舉，陵懱於他。**

　　多聞聞持等者：無量經典初中後分皆能聽受，故名多聞。隨所聞義皆能憶持，令不忘失，故名聞持。數習文義，令其堅住，是故說名其聞積集。此如佛地經論釋。

宙二、顯障

**彼由如是自高舉故，諸有苾芻耆年多智、積修梵行，不能時時恭敬請問。彼諸苾芻亦不時時為其開發未開發處，為其顯了未顯了處，亦不為其殷到精懇、以慧通達甚深句義方便開示，乃至令其智見清淨。**

宇二、結

**如是名為樂自恃舉毗鉢舍那障。**

　　為其開發未開發處等者：深隱要義，是名未開發處。密意義趣，是名未顯了處。無漏智見，由離障染得清淨名。

黃二、由少證得2　宇一、辨

**又如有一，唯得少分下劣智見安隱而住。彼由如是少分下劣智見安住，便自高舉；自高舉故，便生喜足，更不上求。**

宇二、結

**是名樂自恃舉所作**[^21]**毗鉢舍那障。**

　　唯得少分下劣智見安隱而住者：此中少分下劣，謂彼若智、若見、若安隱住三種應知。

玄二、掉亂2　黃一、釋2　宇一、辨相

**言掉亂者，謂如有一，根不寂靜，諸根掉亂、諸根囂舉。**

　　謂如有一根不寂靜等者：如尋思行補特伽羅，諸根不住，名不寂靜。諸根掉動，諸根散亂，是名掉亂。諸根飄舉，是名囂舉。

**於一切時，惡思所思、惡說所說、惡作所作。**

　　於一切時惡思所思等者：此如癡行補特伽羅有如是相，如次配釋意業、語業、身業應知。

**不能安住思惟諸法，不能堅固思惟諸法。**

宇二、顯障

**由此因緣，毗鉢舍那不能圓滿、不得清淨。**

黃二、結

**是名掉亂毗鉢舍那障。**

　　不能安住思惟諸法等者：此中二種思惟，當知說名自性清淨。如思所成地說。（陵本十六卷一頁1363）言安住思惟者，謂此思惟，先未知義得正了知、得正決了故。言堅固思惟者，謂此思惟，數數作意，能於其修隨順趣入故。於此二種思惟無有堪能，是故毗鉢舍那不得清淨。

亥二、總結

**如是二法障奢摩他，謂多放逸及住非處；二法能障毗鉢舍那，謂樂自恃舉及以掉亂。**

戌四、結

**如是若奢摩他障、若毗鉢舍那障，總名寂靜障。**

申四、結

**如是名為障之略義。**

午三、總結

**即此略義及前廣辯，總略為一，說名為障。**

巳二、無障2　午一、翻有障

**此障相違，當知無障。**

午二、顯無障

**謂即此障無性、遠離、不合、不會，說名無障。**

　　謂即此障無性遠離等者：謂若此障非先世有，是名無性。不現在前，是名遠離。不順生緣，是名不合、不會。

寅九、惠捨2　卯一、徵

**云何惠捨？**

卯二、釋2　辰一、略標

**謂若布施，其性無罪，為莊嚴心、為伴助**[^22]**心、為資瑜伽、為得上義而修布施，是名惠捨。**

　　謂若布施其性無罪等者：正行施時身語意業，名施自性。離諸過失，是名無罪。數數惠施，制伏慳垢，名莊嚴心。善思俱行增長廣大，名伴助心。能為定地資糧，名資瑜伽。能證上妙可愛樂事，名得上義。如是種種為所願樂，而修布施，故名惠捨。

辰二、廣辨3　巳一、問

**問：誰能施？誰所施？用何施？何相施？云何施？何故施？由此因緣，施性無罪。**

巳二、答6　午一、誰能施2　未一、標

**答：誰能施者，謂施者、施主，是名能施。**

未二、辨2　申一、總徵

**云何施者？云何施主？**

申二、別答2　酉一、施者

**謂若自手施，名為施者。**

酉二、施主

**若自物施、若欲**[^23]**樂施、非不樂施，名為施主。**

午二、誰所施3　未一、標

**誰所施者，謂四種所施。**

未二、列

**一、有苦者，二、有恩者，三、親愛者，四、尊勝者。**

未三、釋4　申一、有苦者3　酉一、徵

**云何有苦者？**

酉二、列

**謂貧窮者、或乞丐者、或行路者、或希求者、或盲瞽者、或聾騃者、或無依者、或無趣者、匱乏種種資生具者。**

酉三、結

**復有所餘如是等類，名有苦者。**

申二、有恩者3　酉一、徵

**云何有恩者？**

酉二、列

**謂或父母、或乳飲者、或養育者、或成長者、或於曠野沙磧等中能濟度者、或饑儉時能賑**[^24]**恤者、或怖怨敵而救援**[^25]**者、或被執縛而能解者、或遭疾病而救療者、教利益者、教安樂者、引利益者、引安樂者、隨所生起諸事務中為助伴者、同歡喜者、同憂愁者、遭厄難時不相棄者。**

酉三、結

**復有所餘如是等類，名有恩者。**

申三、親愛者3　酉一、徵

**云何親愛者？**

酉二、列

**謂諸親友，或於其處有愛有敬、或信順語、或數語言談論交往、或有親昵。**

酉三、結

**復有所餘如是等類，說名親愛。**

申四、尊勝者3　酉一、徵

**云何尊勝？**

酉二、列

**謂若沙門、若婆羅門，世間同許為賢善者、**

　　世間同許為賢善者者：謂如下說，成就賢善士法，名賢善者應知。

**離損害者、極離害者、**

　　離損害者等者：離斷彼命，名離損害。離解支節，名極離害。有尋有伺地中殺生業道作是分別。害極害執者，謂斷彼命故，解支節故，計活命故。（陵本八卷八頁581）今準彼釋。

**離貪欲者、為調伏貪而修行者、離瞋恚者、為調伏瞋而修行者、離愚癡者、為調伏癡而修行者。**

酉三、結

**復有所餘如是等類，名尊勝者。**

午三、用何施3　未一、標

**用何施者，謂若略說，或用有情數物而行惠施，或用無情數物而行惠施。**

未二、釋2　申一、有情數物2　酉一、徵

**云何有情數物持用惠施？**

酉二、釋2　戌一、列有情數2　亥一、正明聲聞

**謂或妻子、奴婢、作使，或象、馬、豬**[^26]**、牛、羊、雞、鴨、駝、騾等類，或有諸餘大男、大女、小男、小女，或復所餘如是等類所用施物。**

亥二、兼顯菩薩2　天一、標

**或復內身頭、目、手、足、血、肉、骨、髓隨願施與，此亦名為有情數物持用布施。**

天二、簡

**是諸菩薩所現行事，非此義中意所許施。**

　　或復內身頭目手足等者：菩薩地說：又諸菩薩略由二相，以自內身施來求者。一、總求身者，以身施彼，隨所欲為，繫屬於彼、隨順於彼。二、別求手、足、頭、目、支節、血、肉、筋、骨乃至髓者，隨其所欲，一切施與。（陵本三十九卷二頁3183）此唯菩薩所現行事，不共聲聞，是故宣說非此義中意所許施。

戌二、名無罪施

**若有於彼諸有情類，或得自在，或有勢力，或能制伏。**

　　若有於彼諸有情類或得自在等者：謂於自所攝受妻子、奴婢、作使說得自在，於餘大男、大女、小男、小女說有勢力，或能制伏。

**若應持彼惠施於他；若惠施時自無有罪；若不由彼惠施因緣，他心嫌恨；若施於他，知彼有情不為損惱；是名無罪有情數物持用惠施。**

申二、無情數物5　酉一、徵

**云何無情數物持用惠施？**

酉二、標

**謂若**[^27]**略說有三種物。**

酉三、列

**一者、財物，二者、穀物，三者、處物。**

酉四、釋3　戌一、財物2　亥一、釋

**言財物者，謂末尼、真珠、琉璃、螺貝、璧玉、珊瑚、瑪瑙、彩**[^28]**石、生色可染、赤珠、右旋**[^29]**。復有所餘如是等類，或諸珍寶、或金、或銀、或諸衣服、或諸什物、或香、或鬘。**

亥二、結

**是名財物。**

　　生色可染者：謂彼末尼、真珠、琉璃等寶，成就妙色，清淨光瑩，可令愛染，是名生色可染。

戌二、穀物2　亥一、釋

**云何穀物？謂諸所有可食可飲，大麥、小麥、稻穀、粟穀、穈**[^30]**黍、胡麻、大小豆等，甘蔗、蒲萄**[^31]**、乳酪、果汁種種漿飲。**

亥二、結

**復有所餘如是等類，是名穀物。**

戌三、處物2　亥一、釋

**云何處物？謂諸田宅、邸店、鄽肆，建立福舍及寺館等。**

亥二、結

**復有所餘如是等類，是名處物。**

酉五、結

**是名無罪無情數物持用惠施。**

未三、結

**當知此中，有情數物、無情數物，一切總說名所用施。**

午四、何相施2　未一、釋

**何相施者，謂無貪俱行思造作心意業，及此所起身業、語業，捨所施物。或自相續，或他相續。**

未二、結

**是名施相。**

　　或自相續或他相續者：如前說有施者、施主，今此說名自他相續，如次應知。

午五、云何施2　未一、釋3　申一、辨施相

**云何施者，謂由淨信而行惠施；由正教見而行惠施；**

　　由正教見而行惠施者：菩薩地說：不由惡見妄有執取而行惠施，謂如廣大暴惡祠祀。不計殺生布施為法，亦不妄取吉祥瑞應相應相狀而行布施。又諸菩薩，終不妄計唯一切種極善清淨而行惠施，即是世間及出世間離欲清淨。唯審了知所行布施，但是離欲清淨資糧。（陵本三十九卷七頁3198）此應準知。

**由有果見而行惠施；**

　　由有果見而行惠施者：謂施飲食能感大力，施諸衣服能感妙色，施諸車乘能感快樂，施諸燈明能感淨眼，於如是等深生信解，不由他緣、非他所引而行布施，是名由有果見而行惠施。

**由極殷重而行惠施；由恭敬心自手行施，而不輕慢；應時而施，濟他要用；不損惱他而行惠施。**

申二、顯施物

**如法平等，不以凶暴積集財物而行惠施，以鮮潔物而行惠施，以精妙物而行惠施，以清淨物而行惠施。**

　　以清淨物而行惠施者：謂若施物如法所引，非誑詐得、非侵他得，當知是則名清淨物。

申三、明棄捨

**由此自他俱無有罪，數數惠施制伏慳垢，積集勢力而行惠施。先心歡喜而行惠施，於正施時其心清淨，施已無悔。**

未二、結

**如是而施。**

　　數數惠施制伏慳垢等者：謂有種種可施財物，雖見求者正現在前，而於惠施心不趣入，是名慳垢。當知此由先未串習所作過失。對治此故，力勵思擇而行惠施，能不隨逐先未串習所作過失自在而行，是名制伏慳垢。如是數數思擇為先串習施已，於行惠施心樂趣入，是名積集勢力而行惠施。

午六、何故施2　未一、釋

**何故施者，或慈悲故而行惠施，謂於有苦。或知恩故而行惠施，謂於有恩。或愛、或敬、或信順故而行惠施，謂於親愛。或為希求世出世間殊勝功德而行惠施，謂於尊勝。**

未二、結

**由是因緣，故修惠施。**

巳三、結

**由是行相，或在家者、或出家者修行布施，為莊嚴心、為伴助**[^32]**心、為資瑜伽、為得上義而行布施。由此因緣，施性無罪，是名惠捨。**

寅十、沙門莊嚴3　卯一、徵

**云何名為沙門莊嚴？**

卯二、標2　辰一、嗢柁南

**嗢柁南曰：**

**　正信而無諂　少病精進慧　具少欲喜足　易養及易滿**

**　杜多德端嚴　知量善士法　具聰慧者相　忍柔和賢善**

辰二、長行

**謂如有一，具足正信、無有諂曲、少諸疾病、性勤精進、成就妙慧、少欲、喜足、易養、易滿、具足成就杜多功德、端嚴、知量、具足成就賢善士**[^33]**法、具足成就聰慧者相、堪忍、柔和、為性賢善。**

卯三、釋2　辰一、別辨其相2　巳一、辨成就17　午一、具足正信4　未一、徵

**云何名為具足正信？**

未二、標

**謂多淨信、多正敬順、多生勝解、多善欲樂。**

未三、釋2　申一、舉於大師

**於諸善法及大師所深生淨信，無惑無疑；於大師所恭敬尊重承奉供養；既修如是恭敬尊重承奉供養，專心親附，依止而住。**

申二、例於法等

**如於大師，如是於法同梵行者、於諸所學教授教誡、於修供養、於無放逸、於三摩地，當知亦爾。**

未四、結

**如是名為具足正信。**

　　謂多淨信等者：謂於三寶生清淨信，不可引奪，名多淨信。及於三寶恭敬尊重承奉供養，是名多正敬順。於如來等不可思議威德神力及甚深法，唯生信解，無驚無恐，無有怖畏，是名多生勝解。於諸善法樂作樂得，是名多善欲樂。

午二、無有諂曲3　未一、徵

**云何名為無有諂曲？**

未二、釋

**謂有純質，為性正直，於其大師及諸有智同梵行所，如實自顯。**

未三、結

**如是名為無有諂曲。**

午三、少諸疾病3　未一、徵

**云何名為少諸疾病？**

未二、釋

**謂性無病，順時變熟，平等執受，不極溫熱、不極寒冷，無所損害，隨時安樂。由是因緣，所食、所飲、所噉、所嘗，易正變熟。**

未三、結

**如是名為少諸疾病。**

　　謂性無病等者：若於先世積集造作多疾病業，由彼為因，多諸疾病。今此不爾，名性無病。不非量食、不食匪宜，亦非不消而更重食，由是所食以時消變，是名順時變熟。貪瞋癡纏不多現行，及四大種無有偏增，由是有執受色無有變異，是名平等執受。

午四、性勤精進3　未一、徵

**云何名為性勤精進？**

未二、釋

**謂能安住有勢、有勤、有勇、堅猛，於善法中能不捨軛，翹勤無惰，起發圓滿，能有所作，於諸有智同梵行者躬自承奉。**

未三、結

**如是名為性勤精進。**

　　謂能安住有勢有勤等者：攝事分說：有勢力者，由被甲精進故。有精進者，由加行精進故。有勇悍者，由於廣大法中無怯劣精進故。有堅猛者，由寒熱、蚊蝱等所不能動精進故。有不捨善軛者，由於下劣無喜足精進故。（陵本八十五卷二十一頁6481）是名精進五相，此應準知。

午五、成就妙慧3　未一、徵

**云何名為成就妙慧？**

未二、釋

**謂聰、念、覺皆悉圓滿。根不闇鈍、根不頑愚，亦不瘖瘂，非手代言，有力能了善說、惡說所有法義，具足成就俱生覺慧，具足成就加行覺慧。**

未三、結

**如是名為成就妙慧。**

　　謂聰念覺皆悉圓滿者：謂與俱生、加行二慧相應，是名為聰。於所聞義能無忘失，是名為念。於實有義能正了知，是名為覺。

午六、少欲3　未一、徵

**云何少欲？**

未二、釋

**謂雖成就善少欲等所有功德，而不於此欲求他知。謂他知我具足少欲，成就功德。**

未三、結

**是名少欲。**

午七、喜足4　未一、徵

**云何喜足？**

未二、標

**謂於隨一衣服、飲食、臥具等事，便生歡喜，生正知足。**

未三、釋2　申一、舉於衣服

**於所未得所有衣服，或麤或妙，更無希望、更無思慮；於所已得不染不愛，如前廣說而受用之。**

申二、例飲食等

**如於衣服，於其飲食、臥具等事，當知亦爾。**

未四、結

**是名喜足。**

午八、易養3　未一、徵

**云何易養？**

未二、釋2　申一、自得怡養

**謂能獨一自得怡養，不待於他，或諸僮僕、或餘人眾。**

申二、不求長物

**又不追求餘長財寶，令他施者、施主等類謂為難養。**

未三、結

**是名易養。**

午九、易滿3　未一、徵

**云何易滿？**

未二、釋

**謂得微少，便自支持；若得麤弊，亦自支持。**

未三、結

**是名易滿。**

午十、具杜多德3　未一、徵

**云何成就杜多功德？**

未二、釋2　申一、舉種類4　酉一、列事

**謂常期乞食、次第乞食、但一座**[^34]**食、先止後食、但持三衣、但持毳衣、持糞掃衣、住阿練若、常居樹下、常居迥露、常住塚**[^35]**間、常期端坐、處如常座。**

酉二、標數

**如是依止若食、若衣、若諸敷具杜多功德，或十二種，或十三種。**

　　或十二種或十三種者：謂如前說，常期乞食、次第乞食，若總為一，不更分別，則為十二；若復分別，則為十三。由是因緣，故差別說。

酉三、辨相12　戌一、乞食3　亥一、標列

**於乞食中分為二種。一者、隨得乞食，二者、次第乞食。**

　　隨得乞食等者：此即前說常期乞食，隨往還家，常期乞食故。

亥二、隨釋2　天一、隨得乞食

**隨得乞食者，謂隨往還家，隨獲隨得而便受食。**

天二、次第乞食

**次第乞食者，謂入里巷，巡家而乞，隨得隨現而便受食。不高舉手越趣餘家，願我當獲精妙飲食，乃至期願多有所得。**

亥三、料簡

**當知此中，若依乞食無差別性，唯有十二；若依乞食有差別性，便有十三。**

戌二、但一座食3　亥一、徵

**云何名為但一座**[^36]**食？**

亥二、釋

**謂坐一座，乃至應食悉皆受食，從此座起必不重食。**

亥三、結

**如是名為但一座**[^37]**食。**

戌三、先止後食3　亥一、徵

**云何名為先止後食？**

亥二、釋

**謂為食故，坐如應坐，乃至未食先應具受諸所應食。應正了知：我今唯受爾所飲食，當自支持。又正了知：我過於此，定不當食。如是受已，然後方食。**

亥三、結

**如是名為先止後食。**

戌四、但持三衣3　亥一、徵

**云何名為但持三衣？**

亥二、釋4　天一、標

**謂但三衣而自支持。**

天二、徵

**何者三衣？**

天三、列

**一、僧伽胝，二、嗢怛羅僧伽，三、安怛婆參。**

天四、釋

**除此三衣，終不貯畜過此長衣。**

亥三、結

**如是名為但持三衣。**

戌五、但持毳衣3　亥一、徵

**云何名為但持毳衣？**

亥二、釋

**謂所持衣或三衣數、或是長衣，一切皆用毛毳而作，終不貯蓄餘所作衣。**

亥三、結

**如是名為但持毳衣。**

戌六、持糞掃衣3　亥一、徵

**云何名為持糞掃衣？**

亥二、釋

**謂所有衣，他捨棄擲或街、或巷、或市、或鄽、或道非道，或雜便穢，或為便穢、膿血、洟唾之所塗染。取如是等不淨衣物，除去**[^38]**麤穢，堅執洗浣，縫染受持。**

亥三、結

**如是名為持糞掃衣。**

戌七、住阿練若3　亥一、徵

**云何名為住阿練若？**

亥二、釋

**謂住空閑山林坰野，受用邊際所有臥具，遠離一切村邑聚落。**

亥三、結

**如是名為住阿練若。**

戌八、常居樹下3　亥一、徵

**云何名為常居樹下？**

亥二、釋

**謂常期願住於樹下，依止樹根。**

亥三、結

**如是名為常居樹下。**

戌九、常居迥露3　亥一、徵

**云何名為常居迥露？**

亥二、釋

**謂常期願住於迥露，無覆障處。**

亥三、結

**如是名為常居迥露。**

戌十、常住塚間3　亥一、徵

**云何名為常住塚**[^39]**間？**

亥二、釋

**謂常期願住塚**[^40]**墓間，諸有命過送尸骸處。**

亥三、結

**如是名為常住塚**[^41]**間。**

　　諸有命過送尸骸處等者：謂諸有情既命終已，送彼尸骸往至其處，即彼處所名為塚間。

戌十一、常期端坐3　亥一、徵

**云何名為常期端坐？**

亥二、釋

**謂於大床、或小繩床、或草葉座端身而坐，推度時日，終不以背或以其脅，依倚大床、或小繩床、或壁、或樹、草葉座等。**

亥三、結

**如是名為常期端坐。**

戌十二、處如常座3　亥一、徵

**云何名為處如常座？**

亥二、釋

**謂所坐臥或諸草座、或諸葉座，如舊敷設草座、葉座而常坐臥，一敷設後，終不數數翻舉修理。**

亥三、結

**如是名為處如常座。**

酉四、釋名3　戌一、問

**問：何故名為杜多功德？**

戌二、答2　亥一、舉喻

**答：譬如世間或毛或\[疊\*毛\]，未鞭、未彈、未紛、未擘，爾時相著，不軟不輕，不任造作縷線氈蓐**[^42]**。若鞭、若彈、若紛、若擘，爾時分散，柔軟輕妙，堪任造作縷線氈蓐。**

亥二、合法

**如是行者，由飲食貪，於諸飲食令心染著；由衣服貪，於諸衣服令心染著；由敷具貪，於諸敷具令心染著。彼由如是杜多功德，能淨修治，令其純直，柔軟輕妙，有所堪任，隨順依止，能修梵行。**

戌三、結

**是故名為杜多功德。**

　　隨順依止能修梵行者：隨順壽命得存所依止身，能令得所未得、觸所未觸、證所未證故。

申二、明所為3　酉一、於飲食貪2　戌一、總顯能障

**於飲食中，有美食貪及多食貪，能障修善。**

戌二、別明斷除2　亥一、美食貪

**為欲斷除美食貪故，常期乞食、次第乞食。**

亥二、多食貪

**為欲斷除多食貪故，但一座**[^43]**食、先止後食。**

酉二、於衣服貪2　戌一、總顯能障2　亥一、標

**於衣服中，有三種貪，能障修善。**

亥二、列

**一、多衣貪，二、軟觸貪，三、上妙貪。**

戌二、別名斷除3　亥一、多衣貪

**為欲斷除多衣貪故，但持三衣。**

亥二、軟觸貪

**為欲斷除於諸衣服軟觸貪故，但持毳衣。**

亥三、上妙貪

**為欲斷除於諸衣服上**[^44]**妙貪故，持糞掃衣。**

酉三、於敷具貪2　戌一、總顯能障2　亥一、標

**於諸敷具有四種貪，能障修善。**

亥二、列

**一、諠雜貪，二、屋宇貪，三、倚樂臥樂貪，四、敷具貪。**

戌二、別明斷除4　亥一、諠雜貪

**為欲斷除諠雜貪故，住阿練若。**

亥二、屋宇貪

**為欲斷除屋宇貪故，常居樹下、迥露、塚間。又為斷除婬泆**[^45]**貪故，常住塚間。**

亥三、倚樂臥樂貪

**為欲斷除倚樂臥樂貪故，常期端坐。**

亥四、敷具貪

**為欲斷除敷具貪故，處如常座。**

未三、結

**是名成就杜多功德。**

午十一、端嚴3　未一、徵

**云何端嚴？**

未二、釋

**謂能成就若往、若還、若覩、若瞻、若屈、若伸、持僧伽胝持**[^46]**衣持鉢，端嚴形相。**

未三、結

**是名端嚴。**

午十二、知量3　未一、徵

**云何知量？**

未二、釋

**謂於淨信諸婆羅門、長者、居士，極恣**[^47]**衣服、飲食、敷具、病緣醫藥諸什物中，知量而取**[^48]**。**

未三、結

**是名知量。**

午十三、成就賢善士法3　未一、徵

**云何成就賢善士法？**

未二、釋

**謂生高族淨信出家，或生富族淨信出家，顏容姝**[^49]**妙，喜見端嚴，具足多聞，語具圓滿，或隨獲得少智、少**[^50]**見、少安樂住。由是因緣，不自高舉，不陵懱他；能知唯有法隨法行，是其諦實。既了知已，精進修行法隨法行。**

未三、結

**是名成就賢善士法。**

午十四、成就聰慧者相3　未一、徵

**云何成就聰**[^51]**慧者相？**

未二、釋3　申一、標

**謂由作**[^52]**業相表知愚夫，由作業相表知聰慧。**

申二、徵

**其事云何？**

申三、釋

**謂諸愚夫，惡思所思、惡說所說、惡作所作；諸聰慧者，善思所思、善說所說、善作所作。**

未三、結

**是名成就聰慧者相。**

午十五、堪忍3　未一、徵

**云何堪忍？**

未二、釋2　申一、舉事2　酉一、不反報他

**謂如有一，罵不報罵、瞋不報瞋、打不報打、弄不報弄。**

酉二、能自忍受

**又彼尊者，堪能忍受寒熱、饑渴、蚊蝱、風日、蛇蝎毒觸，又能忍受他所干犯、麤惡語言，又能忍受身中所有猛利、堅勁、辛楚、切心、奪命苦受。**

申二、釋義

**為性堪忍，有所容受。**

未三、結

**是名堪忍。**

午十六、柔和3　未一、徵

**云何柔和？**

未二、釋2　申一、舉成就法

**謂如有一，於大師等具足成就慈愍身業，具足成就慈愍語業，具足成就慈愍意業。與諸有智同梵行者和同受用應所受用；凡所飲食無有私密；如法所獲、如法所得，墮在鉢中，為鉢所攝而為受用。**

　　如法所獲如法所得等者：攝事分說：若物不依邪命非法方便獲得，此物名為如法所得。若物已置在於鉢內，當知此物名墮鉢中。若物雖未置於鉢中，而將欲置，當知此物名鉢所攝。（陵本九十九卷二十頁7458）此應準知。

**同戒、同見。**

申二、釋柔和義

**成就如是六種可樂、可愛、可重、無違諍法，易可共住，性不惱他。與諸有智同梵行者共住一處，常令歡喜。**

未三、結

**是名柔和。**

　　成就如是六種可愛可樂可重無違諍法者：慈愍三業，是謂前三。同受財物，是為第四。同戒、同見，是為第五、第六。言可樂者，即是可愛、可重總名。攝事分說：由二種相成可樂性。一、體彼有德而尊重故；二、荷彼有恩而慰意故。（陵本九十九卷二十頁7459）此中可愛，即彼慰意增上；可重，即彼尊重增上。言無違者，謂離貪等所有擾惱故。言無諍者，和合方便共為一事故。

午十七、賢善3　未一、徵

**云何賢善？**

未二、釋

**謂如有一，遠離顰蹙，舒顏平視，含笑先言，常為愛語，性多攝受善法朋**[^53]**侶，身心澄淨。**

未三、結

**是名賢善。**

　　身心澄淨者：謂由修習勝奢摩他、毗鉢舍那，遠離身心麤重，獲得身心輕安，由是調伏一切世間貪憂，是名身心澄淨。

巳二、辨住學16　午一、不樂利敬

**若有成就如是諸法，愛樂正法、愛樂功德；**

　　若有成就如是諸法等者：自下別顯增上戒學清淨殊勝及與清淨因緣，應依思所成地配釋其相。（陵本十七卷一頁1455）至下當述。由是此說正法及與功德，唯說於戒應知。

**不樂利養恭敬稱譽。**

午二、不執邪見

**亦不成就增益、損減二種邪見。於非有法未嘗增益，於實有法未嘗損減。**

　　不樂利養恭敬稱譽等者：思所成地引釋頌言：不耽著利養，及所有恭敬，亦不執諸見，增益與損減者：此頌顯示不耽著利養恭敬故，不執著五種惡見故，令所修學清淨殊勝。與此義同。

午三、不著世論

**於諸世間事文綺者，所造順世種種字相綺飾文句相應詩論，能正了知無義無利，遠避、棄捨、不習、不愛，亦不流傳。**

午四、不畜長物

**不樂貯畜餘長衣鉢。**

　　於諸世間至餘長衣鉢者：思所成地引釋頌言：不著順世間，無義文呪術，亦不樂畜積，無義長衣鉢者：此頌顯示不執著諸惡見因，外道邪論，以能障礙取蘊解脫。彼所制造，名順世間。及遠離耽著利養恭敬因，長衣鉢等。因清淨故，學得清淨。與此義同。

午五、不習居家

**遠離在家共諠雜住，增煩惱故。**

午六、樂近賢聖

**樂與聖眾和合居止，淨修智故。**

　　遠離在家至淨修智故者：思所成地引釋頌言：恐增諸煩惱，不染習居家，為淨修智慧，當親近賢聖者：此頌顯示遠離所治因，親近能治因故，學得清淨。與此義同。

午七、不樂攝受

**不樂攝受親里**[^54]**朋友。勿我由此親友因緣，當招無量擾亂事務；彼或變壞，當生種種愁慼、傷歎、悲苦、憂惱。**

午八、不著煩惱

**隨所生起本隨二惑，不堅執著，尋即棄捨、除遣、變吐。勿我由此二惑因緣，當生現法後法眾苦。**

　　不樂攝受至後法眾苦者：思所成地引釋頌言：不畜朋友家，恐發憂悲亂，能生苦煩惱，纔起尋遠離者：此頌顯示若親近居家，生憂悲散亂，增長諸煩惱，能為眾苦因。由親近彼能生眾苦，煩惱纔生尋即除遣，如是顯示對治之因。與此義同。

午九、不壞信施

**終不虛損所有信施，終不毀犯清淨禁戒受用信施，終不毀訾他人信施。**

午十、不捨學處

**終不棄捨所受學處。**

　　終不虛損至所受學處者：思所成地引釋頌言：不受於信施，恐加害瘡皰，於如[^55]來正法，嘗無有棄捨者：此頌顯示不貪著利養恭敬，不堅執諸惡邪見，不虛受用信施，不毀謗正法，亦能遠離貪著後世諸欲及能生起諸惡見因，如是所學清淨殊勝。與此義同。

午十一、不伺他犯

**常樂省察己之過失，不喜伺**[^56]**求他所愆犯。**

午十二、發露己惡

**隱覆自善，發露己惡。**

　　常樂省察至發露己惡者：思所成地引釋頌言：於他愆犯中，無功用安樂，常省自過失，知已速發露者：此頌顯示遠離作意求覓他人所有過失；於自善品無有散亂常生歡喜；於自過失如實了知，發露悔除，離增上慢；由此因緣學得清淨。與此義同。

午十三、出離所犯

**命難因緣，亦不故思毀犯眾罪；設由忘念，少有所犯，即便速疾如法悔除。**

午十四、自作應作

**於應作事翹勤無惰**[^57]**，凡百所為自能成辦，終不求他為己給使。**

　　命難因緣至為己給使者：思所成地引釋頌言：若犯於所犯，當如法出離，所應營事中，能勇勵自作者：此頌顯示出離所犯，及能遠離貪受他人恭奉侍衛，由此因緣學得清淨。與此義同。

午十五、不謗甚深

**於佛世尊及佛弟子不可思議威德神力、甚深法教深生信解，終不毀謗；能正了知唯是如來所知所見，非我境界。**

　　於佛世尊至非我境界者：思所成地引釋頌言：於佛及弟子，威德與言教，一切皆信受，觀大罪不謗者：此頌顯示信圓滿故，於能誹謗見大罪故，學得清淨。與此義同。

午十六、不著見取

**終不樂住自妄見取、非理僻執、惡見所生言論呪術。**

　　終不樂住至言論呪術者：思所成地引釋頌言：於極甚深法，不可思度處，能捨舊師宗，不堅執自見。此頌顯示遠離安住自見取故，清淨殊勝。與此義同。

辰二、釋莊嚴義3　巳一、標相

**若與如是功德相應，如是安住、如是修學，以正沙門諸莊嚴具而自莊嚴，甚為微妙。**

巳二、舉喻

**譬如有人，盛壯**[^58]**端正，好自莊嚴，樂受諸欲，沐浴身首，塗以妙香，服鮮白衣，飾以種種妙莊嚴具。所謂瓔珞、耳環、指環、腕釧、臂釧、諸妙寶印，并金銀等種種華鬘。如是莊嚴極為奇妙。**

巳三、合法

**如是行者，以正沙門種種功德妙莊嚴具而自莊嚴，其德熾然，威光遍照，是故說為沙門莊嚴，是名沙門莊嚴具義。**

**瑜伽師地論科句披尋記卷第二十五**

[^1]: 「一」，磧砂作「二」。

[^2]: 「及」，披尋記原作「乃」。

[^3]: 「攝釋分」，披尋記原作「攝異門分」。

[^4]: 「或」，大正作「成」。

[^5]: 「清徹」，披尋記原作「清澈」。八十一卷原文為「清徹」。

[^6]: 編按：「應順者，應供故、稱法故、引義故、順時故。」卷八十一原文為「應順者，稱法故、引義故、順時故。」無「應供故」一句。但大正、陵本為「應供故、稱法故、引義故、順時故。」無「應順者」一句。

    韓清淨於八十一卷註：「應供故」改為「應順者」。所以陵本無「應順者」而有「應供故」；披尋記有「應順者」而無「應供故」。

[^7]: 「清徹」，披尋記原作「清澈」。八十一卷原文為「清徹」。

[^8]: 「如」，大正作「知」。

[^9]: 「學」，披尋記原作「義」。

[^10]: 「性」，磧砂、大正、「姓」。

[^11]: 「性」，磧砂、大正、「姓」。

[^12]: 「宣」，大正作「廣」。

[^13]: 「攝釋分」，鉛版等原作「攝事分」。手稿無誤。

[^14]: 「思議有情業、思議果異熟」，大正作「思議有情業果異熟」。

[^15]: 「由」，磧砂作「道」。

[^16]: 「恃舉」，磧砂、大正、陵本作「舉恃」。

[^17]: 「痰」，磧砂作「淡」。

[^18]: 「蜇」，磧砂、大正作「蛆」。

[^19]: 「彼」，大正作「後」。

[^20]: 「諸」，磧砂作「者」。

[^21]: 「作」，大正作「住」。

[^22]: 「伴助」，大正作「助伴」。

[^23]: 「欲」，大正作「欣」。

[^24]: 「賑」，磧砂作「振」。

[^25]: 「援」，磧砂作「拔」。

[^26]: 「象馬豬」，磧砂作「諸象馬」。

[^27]: 大正無「若」字。

[^28]: 「彩」，磧砂作「采」。

[^29]: 「右旋」，磧砂作「布施」。

[^30]: 「穈」，磧砂、大正作「糜」。

[^31]: 「萄」，大正作「桃」。

[^32]: 「伴助」，大正作「助伴」。

[^33]: 「士」，磧砂作「十」。

[^34]: 「座」，磧砂、大正作「坐」。

[^35]: 「塚」，磧砂作「家」。

[^36]: 「座」，大正作「坐」。

[^37]: 「座」，大正作「坐」。

[^38]: 「去」，磧砂作「云」。

[^39]: 「塚」，磧砂作「家」。

[^40]: 「塚」，磧砂作「家」。

[^41]: 「塚」，磧砂作「家」。

[^42]: 「蓐」，大正作「褥」。下同。

[^43]: 「座」，大正作「坐」。

[^44]: 「上」，磧砂作「二」。

[^45]: 「泆」，大正作「佚」。

[^46]: 「持」，磧砂作「待」。

[^47]: 「恣」，磧砂作「次」。

[^48]: 「取」，大正作「聚」。

[^49]: 「姝」，大正作「殊」。

[^50]: 「少」，磧砂作「小」。

[^51]: 「聰」，大正作「總」。

[^52]: 「作」，磧砂作「住」。

[^53]: 「朋」，大正作「同」。

[^54]: 「里」，磧砂作「理」。

[^55]: 「如」，披尋記原作「未」。

[^56]: 「伺」，磧砂作「何」。

[^57]: 「惰」，磧砂作「隨」。

[^58]: 「壯」，磧砂作「莊」。
