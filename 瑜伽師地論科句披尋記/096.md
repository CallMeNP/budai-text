# 瑜伽師地論科句披尋記卷第九十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事緣起食諦界擇攝第三之四**

壬四、界攝2　癸一、總嗢柁南標

**復次，總嗢柁南曰：**

**　總義等光等　受等最為後**

癸二、別嗢柁南辨3　子一、總義等2　丑一、頌標列

**別嗢柁南曰：**

**　總義自類別　似轉後三求**

丑二、長行釋4　寅一、總義2　卯一、標列

**當知諸界略有二種。一、住自性界，二、習增長界。**

卯二、隨釋2　辰一、住自性界

**住自性界者，謂十八界，墮自相續，各各決定差別種子。**

辰二、習增長界

**習增長界者，謂則諸法或是其善，或是不善，於餘生中先已數習，令彼現行，故於今時種子彊盛，依附相續。由是為因，暫遇小緣便能現起，定不可轉。**

　　定不可轉者：謂無堪能轉變彼種令不現起故。

寅二、自類別3　卯一、總標

**復次，以要言之，雖界種類十八可得，然一一界業趣、有情，種種品類有差別故，當知無量。**

卯二、舉喻

**譬如世間大惡叉聚，於此聚中有多品類，種類一故，雖說為一，而有無量。**

卯三、合法

**如是於其一一界中，各有無量品類差別，種類一故，雖各說一，而實無量。**

寅三、似轉2　卯一、標差別

**復次，如是諸界，由勝解力之所集成。先惡勝解，集成惡界；先善勝解，集成善界。**

卯二、明似轉2　辰一、標

**隨所集成，還與如是相似有情同法而轉。**

辰二、釋

**謂相往來、同聚、同住、同見、同意勝解相似。由是故言：有情諸界共相滋潤、相似而轉。**

寅四、三求3　卯一、依梵行求3　辰一、出學漸次2　巳一、別辨相

**復次，由梵行求增上力故，先說起信；次於尸羅受學而轉；次於現行所有過罪，觀自、觀他而生羞恥；次於善法無間修習，發勤精進，於久所作及久所說，能無忘失；是二為依，令心得定；由心定故，得如實智。**

巳二、略攝義

**如是且說信增上力，漸次修習三種所學。一、增上戒，二、增上心，三、增上慧。**

辰二、名得圓滿

**如是三學勝資糧道，謂世正見、好行惠**[^1]**捨、易養、易滿、少欲、喜足及四攝事。其易養等句義差別，如聲聞地已說其相。如是當知名梵行求已得圓滿。**

　　謂世正見等者：謂依增上聖正言教，發生如理所引作意，名世正見。為莊嚴心、為伴助心、為資瑜伽、為得上義而修布施，是名惠捨。易養、易滿、少欲、喜足，是名成就沙門莊嚴。聲聞地中別釋其相應知。（陵本二十五卷十八頁2143）

辰三、明安立界2　巳一、顯差別

**成就如是梵行求者，還與此界諸有情類共相滋潤、相似而轉。離此界者，還與遠離此界有情共相滋潤、相似而轉。**

巳二、隨難釋

**當知此中，果依於因，非因依果故。**

　　當知此中果依於因等者：諸有情類共相滋潤、相似而轉，是名為果。若梵行求成就，或不成就，是名為因。果依因故，名相似轉，當知非謂因依於果。

卯二、依有求2　辰一、辨為緣

**無明界所隨六處諸界為緣所依別故，起無明觸種種品類；其無明觸種種品類以為緣故，起無明觸所生諸受種種品類；其無明觸所生諸受種種品類以為緣故，起無明觸所生諸受為緣貪愛；愛為緣故，而有其取；廣說乃至大苦蘊集。**

辰二、結建立

**當知是名依有求故，建立諸界。**

　　無明界所隨六處諸界等者：六處種子為無明種子之所隨逐，是故六處為無明所緣，及為無明之所依處。由是生起眼乃至意諸無明觸，名無明觸種種品類。

卯三、依欲求2　辰一、辨為緣

**又無明界所隨六處諸界為緣，起無明觸；此無明觸以為緣故，於諸境界起不如理執取相、好所有諸想；此想為緣，於諸境界發起希欲；希欲為緣，起彼隨法多隨尋思；由彼隨法多隨尋思以為緣故，發起思慕愁憂所作身心熱惱；身心熱惱以為緣故，於諸境界種種品類思求差別皆可了知。**

辰二、結建立

**如是當知依欲求故，安立諸界。**

子二、光等2　丑一、頌標列

**復次，嗢柁南曰：**

**　三七界相攝　見想與希奇　差別性安立　寂靜愚夫後**

丑二、長行釋8　寅一、三七界相攝3　卯一、出界差別2　辰一、三界

**界有三種。一者、色界，二、無色界，三者、滅界。**

辰二、七界

**復有七界。一、光明界，二、清淨界，三、空處界，四、識處界，五、無所有處界，六、非想非非想處界，七、滅界。**

卯二、明其相攝2　辰一、具攝一切

**當知此中，由其色界攝光明界及清淨界，由無色界攝四無色，由其滅界還攝滅界。**

辰二、隨釋初二

**又諸色貪，由見、由受所顯發故，遍於一切色界地中，安立光明及清淨界。**

　　又諸色貪由見由受所顯發故者：謂於諸色推求、領受，故起色貪，是名由見、由受之所顯發。

卯三、廣遍知等2　辰一、標應知

**又於如是七界遍知應當了知，於得方便應當了知，即於其得應當了知，於得所為應當了知。**

辰二、別釋相4　巳一、於界遍知2　午一、標列因緣

**如是諸界所有遍知，由四因緣應當了知。謂有相違所治、能治而相待故，狹小、無量而相待故，有及非有而相待故，有上、無上而相待故。**

午二、別釋其相4　未一、待所治能治

**黑闇為緣，施設光明；不淨為緣，施設清淨；色趣為緣，施設虛空。如是名為有相違故，待彼所治，施設能治。由待彼故，能於此中正覺慧轉。**

未二、待狹小無量

**由緣有量狹小境識以為緣故，施設識無邊處。**

未三、待有非有

**由少所有以為緣故，施設無所有處。**

未四、待有上無上2　申一、出二種

**由一切有最勝現前以為緣故，施設非想非非想處為有無上；由薩迦耶所有相應諸煩惱斷以為緣故，施設滅界為滅無上。**

申二、簡差別

**當知有頂是有無上，滅於諸法皆是無上。**

巳二、於得方便2　午一、由有行定2　未一、標得名

**又有想定名為有行。**

未二、明獲得2　申一、標

**於七界中，次第乃至無所有處，一切皆是有想定故，皆由行定隨順獲得。**

申二、釋2　酉一、舉光明想

**謂取明相光明想俱，修三摩地，隨順獲得光明想定。**

酉二、例清淨等

**如是由取清淨、虛空、識無邊想、無所有想，當知亦爾。**

午二、不由行定2　未一、別辨2　申一、獲得第一有定

**非想非非想處，由無相作意方便趣入，想極細故，取為第一。諸有寂靜起勝解時，隨順獲得第一有定。**

申二、獲得滅定滅界

**於一切相不思惟故，於無相界正思惟故，薩迦耶滅。由無相故，隨順獲得滅定、滅界。**

未二、總結

**如是二種，不由行定隨順獲得。**

巳三、於得諸界

**又由永害色無色界所有貪故，不下屈故，不高舉故，解脫住故，住解脫故，如是諸定得隨所欲，有力、調柔、自在而轉，如是名為隨得諸界。**

　　不下屈故等者：遠離愛味相應，名不下屈。不生憍慢，名不高舉。得心解脫，名解脫住。住涅槃界，名住解脫。

巳四、於得所為2　午一、標

**又此諸界，能隨獲得八解脫定。**

午二、配

**當知初界，能隨獲得第一、第二二解脫定；其第二界，能隨獲得第三解脫勝靜慮定；其餘五界，如其次第，能隨獲得五解脫定。**

寅二、見2　卯一、見處差別2　辰一、出因緣2　巳一、由說法要2　午一、總標

**復次，諸外道輩，欲令弟子於三處中得昇進故，略說法要。**

午二、別釋2　未一、出說緣3　申一、於劣欲界

**謂有一類，於劣欲界，為令獲得人中快樂，乃至他化自在天生，宣說能感彼果諸行。**

申二、於中色界

**復有一類，於中色界，為令獲得梵世間等眾同分生，宣說能感彼果諸行。**

申三、於妙無色

**復有一類，於妙無色，為令獲得乃至非想非非想處眾同分生，宣說能感彼果諸行。**

未二、結說語

**如是彼說劣界為緣，名為劣語；中界為緣，名為中語；妙界為緣，名為妙語。**

巳二、由起想等3　午一、劣中妙想

**彼諸弟子聞是法已，還起如是差別想解。如是想解，亦名劣想、中想、妙想。**

午二、劣中妙見

**如如其想，如是如是發生忍樂。如是忍樂，發生劣見、中見、妙見。**

午三、劣中妙願

**彼由如是諸忍樂見，便於彼彼差別生處信解忍可，執為最勝，造作增長彼相應業。如是信解，名為劣願、中願、妙願。**

辰二、名差別3　巳一、補特伽羅差別

**當知此二說者、行者，亦說名為劣中妙品補特伽羅。**

巳二、生類差別

**又彼說者及以行者，亦便**[^2]**為他宣說如是劣中妙法，彼亦獲得如是類生。**

巳三、諸界差別3　午一、明安立2　未一、劣中妙別

**又即此生前後相待，有差別故，安立諸界劣中妙別。**

未二、皆劣界攝

**如是三種，若待涅槃，一切皆是劣界所攝。**

午二、簡勝義2　未一、說語

**若諸如來由勝義故，妙界為緣，但說妙語。餘法差別，如應當知。**

　　餘法差別如應當知者：世俗諦法，說名餘法。劣中妙別，名彼差別。隨彼劣中妙界為緣，而說劣中妙語，是名如應當知。

未二、行趣

**若諸聖者所有行趣，應知皆為現法涅槃。**

午三、顯有退2　未一、由先妄見

**先有外道，彼命終已來生此間，因增長故，眾緣和合，於善說法毗奈耶中暫得出家。彼由先世外道妄見所迷亂故，集成今時大無明界。**

未二、由今疑惑

**由此為因，於其涅槃及大師所生起疑惑，退失正法及毗奈耶，還歸外道諸惡說法。彼由先世數習因力，還復宣說如是劣語，乃至廣說如前所說一切應知。**

卯二、見依差別2　辰一、略說2　巳一、標得捨

**復次，於外道處外道弟子各別見趣廣施設中，略有三種由忍見依差別可得。**

　　略有三種由忍見依差別可得者：謂有三種補特伽羅，或由忍許他見為依，或由忍許無見為依，如是總有三種差別可得。如下釋義，應可了知。

**依此正法，能令永捨纏及隨眠。由纏捨故，彼亦隨捨，餘亦無執。**

　　彼亦隨捨餘亦無執者：彼謂隨眠。由纏捨故，隨眠亦捨，名彼隨捨。於外道處各別見趣令永捨故，於餘見依亦都無有，是名餘亦無執。

巳二、釋捨因

**了知由彼於現法中，與他違諍忿競而住，能引自他一切無義。既知是已，捨彼隨眠。由捨此故，所餘隨眠及餘因此所有諸纏畢竟無執。**

辰二、廣釋2　巳一、釋見施設

**於外道處各別見趣廣施設者，謂執世間若常無常，廣說乃至如來滅後非有非無。**

巳二、釋三差別3　午一、第一類補特伽羅2　未一、辨忍見相

**於中一類外道弟子，為性遲鈍。如如自師、或他教導，如是如是不審思量，取執堅著：唯此諦實，餘皆愚妄。**

未二、結名見依

**彼於一切各別見趣，悉皆忍受。是名第一由忍見依。**

午二、第二類補特伽羅2　未一、辨忍見相

**復有一類外道弟子，性是中根，而非遲鈍。不能自然於法猛利推尋觀察，亦不隨言便生信解，而於展轉相違見趣，隨喜樂一。**

未二、結名見依

**彼於一類見趣忍受，於餘一類而不忍受。是名第二由忍見依。**

午三、第三類補特伽羅2　未一、總標利根

**復有一類外道弟子，性是利根。彼能自然於法猛利推尋觀察。由諸見趣惡施設故，彼見一切皆不應理，見已一切都不喜樂。由是因緣，於諸見趣皆不忍受。**

未二、別辨見行2　申一、標列二種

**此復有二補特伽羅。一、邪見行，性無堪能，無求解意。二、正見行，性有堪能，有求解意。**

申二、釋其差別2　酉一、第一類2　戌一、辨不忍相

**此中第一一切不忍補特伽羅，即由如是非理比量，於善說法毗奈耶中不審思量，執為非理，誹謗賢聖，起無有見。又於一切各別見趣皆不忍受，方便令彼無所依仗，亦令滅壞無所宗承，而妄分別計度顯示無所依仗所引見趣，常與一切各別見者共興違諍，互相惱害。**

戌二、結名見依

**是名第三由忍見依。**

酉二、第二類2　戌一、出求解意

**此中第二一切不忍補特伽羅，於前一切不忍者見，亦不喜樂。住求解心，往詣他所，謂善說法毗奈耶中佛、佛弟子，如實顯已，言我一切皆不忍受。**

戌二、引入正法3　亥一、方便讚勵

**佛、佛弟子了知彼人有求解意，覺慧猛利，具堪任性。即以其心念彼心已，遂依於前補特伽羅，而反詰曰：汝即於此都不忍見、亦不忍耶？彼便如實唯然而答。如來遂舉此正法中諸弟子眾，讚勵於彼，告言：汝與多人相似。我等一切於諸見趣并不忍見，皆不忍受。汝若爾者，如此人眾纏與隨眠一切見依皆永斷故，於當來世諸見雜染無所堪能。**

　　於當來世諸見雜染無所堪能者：謂當來世，不為諸見之所雜染，彼見煩惱名無堪能。

**汝今與彼竟無差別。如是輩流極為尠少，汝於此少轉更為少。若於一切纏及隨眠都不忍見，能永斷者，彼於一切畢竟無執。**

亥二、策發希欲

**如是如來、如來弟子，方便令彼外道弟子，於正智見發生希欲。竊作是念：我竟不知如來弟子能斷如是纏及隨眠。如來知彼於正智見生希欲已，更復策發彼希欲心，其遂承受。**

亥三、宣說法要3　天一、總標所為

**如來為欲令彼依止思擇、修習二對治力，永斷一切纏及隨眠，宣說法要，令其獲得無倒智見，如餘安住此正法者，能捨一切纏及隨眠。**

天二、別釋捨依2　地一、依思擇力2　玄一、觀諸過患

**所謂思擇：彼諸見依，能令展轉互相乖背，由是因緣，違諍惱害，能引自他一切無義。諸聖弟子，於彼一切皆無執取，設有來問，亦不記別。**

玄二、捨諸見依

**觀察如是諸過患已，依思擇力，捨離諸纏。由此因緣，於彼見依能永捐棄，於餘見依由正見故，亦令無有。**

地二、依修習力2　玄一、辨2　黃一、觀無常

**如是為欲永斷諸纏、拔隨眠故，修循身念，於有色身觀無常性，於身染著淨修其心，於隨自身諸受分位，由無常門觀無常性。如實了知諸名色故，便於諸漏心得解脫。**

黃二、觀壞滅

**觀身壞已，當來諸受皆悉斷滅。又於其身住當壞想，乃至命在，常能領受離繫諸受。**

玄二、結

**如是名為依修習力捨離隨眠。**

天三、隨釋一切3　地一、釋諸過患

**當知此中，貪恚癡等，令當來世生等諸苦和合繫縛，亦令現法起業雜染，亦令欣求未來染事，執取過去已所捨事，耽著現在正現前事。**

地二、釋違諍等

**意很**[^3]**名違，言很**[^4]**名諍，由三損惱說名為害。**

　　由三損惱說名為害者：身語意業損惱自他，故名為害。以彼為因，能為自害、他害、俱害故。

地三、指觀無常

**觀無常等，如聲聞地已說其相。**

　　觀無常等如聲聞地已說其相者：等言，等取觀苦。聲聞地說：觀察苦諦有四行相，謂無常行、苦行、空行、無我行。此中且說無常、苦行，如彼廣顯其相應知。（陵本三十四卷一頁2733）

寅三、想2　卯一、辨差別2　辰一、舉欲貪恚害3　巳一、出彼界

**復次，不淨、慈悲修所對治欲貪、恚害未永斷故，諸依止中彼品麤重，猶如種子能生彼故，如其所應，說名欲貪及恚害界。**

巳二、明想生

**由有此故，順欲、恚、害境現前時，依不如理作意思惟，於三種境能取非理相好想生。**

巳三、廣堅執2　午一、發起過患3　未一、標列

**此想生已，由堅執故，當知發起二種過患。一者、現法，二者、後法。**

未二、徵起

**此中云何名為堅執？云何名為現法過患？云何名為後法過患？**

未三、隨釋3　申一、名堅執想

**若由已**[^5]**生想增上力，如前相似欣欲分別所有熱惱尋求生起。由是因緣，名堅執想。**

　　如前相似欣欲分別等者：謂於先時境界，現前欲貪分別有種種相，今由想增上力，如彼相似生起熱惱尋求故。

申二、生現過患3　酉一、出由邪行

**又尋求時，於其三處，於諸有情發起邪行。**

酉二、辨過患相2　戌一、有苦有匱乏

**由此為因，或有堪能能生現法所有憂苦；由此因緣，說名有苦。或無堪能，然即由彼現在前故，名有匱乏。**

　　或有堪能能生現法所有憂苦者：謂由所欲不會因緣，便受所生身心憂苦故。如本地分說業過患應知。（陵本九卷九頁673）

戌二、有災害有燒惱

**又此有苦及有匱乏，用二為緣。一者、用他手塊刀杖及麤言等為增上緣，由是緣故，名有災害。二者、用內雜染而住為增上緣，由是緣故，名有燒惱。**

酉三、總結得名

**如是名為現法過患。**

　　又此有苦及有匱乏用二為緣者：謂此有苦，用有災害為緣；有匱乏，用有燒惱為緣。如是次第配釋應知。

申三、名後過患

**即由此因，於當來世生諸惡趣，如是名為後法過患。**

午二、退失善法2　未一、明被燒害

**又若於其所受學處有堅固執，當知於彼如乾葦舍所依止中，所有能依如蟲善法，由邪想火擲置其中，能焚滅故。當知即此補特伽羅，所有如蟲一切善法，皆被燒害。**

未二、結無堅執

**與此相違，無堅執故，當知退失功德善法。**

　　與此相違無堅執故等者：此說相違，翻前有堅執想。謂有欲貪及恚害界，生取境想。雖無堅執發起過患，然亦退失一切功德善法。

辰二、翻例出離等

**與此相違，如其所應，當知出離、無恚、無害想等差**[^6]**別。**

　　與此相違如其所應等者：此說相違，翻前欲貪及恚害界，及與彼想堅執。如次名為出離、無恚、無害想等差別。

卯二、明方便2　辰一、由具三慧

**又於是中，聞思修慧，能令黑品無堅固執，能令白品有堅固執。**

辰二、由闕三慧

**若此三種妙慧有闕，能令黑品有堅固執，能令白品無堅固執。**

寅四、希奇2　卯一、標列二法

**復次，如來有二甚希奇法。一者、顯示一切諸法皆無有我；二者、顯示一切有情自作、他作皆無失壞。**

卯二、廣有情界2　辰一、出二品類

**此中略有二種有情。一、在家品，二、出家品。**

辰二、隨釋其界2　巳一、別辨2　午一、在家品5　未一、名發起界

**在家有情為求財寶，初興加行，名發起界。**

未二、名勢力界

**即於此中，若未獲得，由順精進障礙因緣，諸心勇悍，即望於彼名勢力界。**

未三、名任持界

**若已獲得，有**[^7]**蚊蝱等所有災害順精進障，不能令轉，名任持界。**

未四、名出離界

**即此諸界，從自方所至餘方所，從未擯捨至已擯捨，名出離界。**

　　從自方所至餘方所等者：此自方所，謂於欲界。色界諸地，名餘方所。欣求諸欲，名未擯捨。厭離諸欲，名已擯捨。由是義說：從自方所至餘方所，從未擯捨至已擯捨。即此諸界，名為出離。

未五、名勇猛界

**即彼有情為財寶故，俱於二處，由起無間、殷重加行，無緩加行，名勇猛界。**

　　俱於二處者：謂如前說，若未獲得、若已獲得，名於二處應知。

午二、出家品5　未一、名發起界

**出家有情先樂出家，求出家故，生決定欲，名發起界。**

未二、名勢力界

**依出家品，於所應得廣大善法，無有怯劣，名勢力界。**

未三、名任持界

**種種淋漏所生眾苦、發勤精進所生眾苦、界相違等所生眾苦不能敗壞，名任持界。**

未四、名出離界

**若於下劣不生喜足，名出離界。**

未五、名勇猛界

**乃至命在，常修無間、殷重加行，名勇猛界。**

巳二、總結

**如是一切，應當了知。謂彼諸界及盡所有諸品類界。**

　　謂彼諸界等者：此中諸界，謂十八界。即此諸界彼彼有情相續差別，名盡所有諸品類界。

寅五、差別性4　卯一、標

**復次，於諸界中，略有二種界差別性。**

卯二、徵

**云何為二？**

卯三、列

**一者、他類差別性，二者、自類差別性。**

卯四、釋2　辰一、他類差別性

**他類差別性者，謂眼界異、色界異、眼識界異，如是乃至意識界異。**

辰二、自類差別性

**自類差別性者，謂即彼界，或順苦受、或順樂受、或順不苦不樂受。由是為緣，能生三受。**

寅六、安立4　卯一、標

**復次，由四因緣，當知建立三種三界、二出離界。**

卯二、徵

**云何為四？**

卯三、列

**一者、外不出離及**[^8]**出離故；二者、內不出離及**[^9]**出離故；三者、非畢竟出離及**[^10]**出離故；四者、無增上慢故。**

卯四、釋4　辰一、外不出離出離2　巳一、辨3　午一、欲界

**當知此中，用外五妙欲貪為緣，建立欲界。**

午二、色界2　未一、最初靜慮

**即由此界出離義故，建立色界最初靜慮。**

未二、上三靜慮

**由尋、喜、樂出離義故，建立此上三種靜慮。**

午三、無色界2　未一、空無邊處

**由色有對種種性想出離義故，建立空無邊處所攝無色界。**

未二、上三無色

**由空、識、無所有想出離義故，建立此上所攝無色界。**

巳二、結

**如是外處不出離、出離義故，當知建立三界差別。**

辰二、內不出離出離2　巳一、辨3　午一、色界

**又色界中，具足六處，內處圓滿。**

午二、無色界

**無色界中，五有色處皆已超越，唯餘意處。**

午三、滅界

**於滅界中，一切六處皆已超越。**

巳二、結

**如是內處不出離、出離義故，當知建立餘三種界。**

辰三、非畢竟出離出離2　巳一、辨2　午一、非畢竟出離

**又色界中，非是畢竟出離欲界。無色界中望於色界，當知亦爾。**

午二、畢竟出離

**若諸有為皆悉寂滅，當知是名畢竟出離。**

巳二、結

**如是非畢竟出離、出離義故，當知建立三界差別。**

辰四、無增上慢

**無增上慢者，謂由遍知，當知建立五種、六種諸出離界。如三摩呬多地已辨**[^11]**其相。**

　　謂由遍知當知建立五種六種諸出離界者：三摩呬多地說：觀察究竟正道理故，建立第六離諸我慢。（陵本十一卷十三頁902）是故此說由遍知義，欲、恚、害出離，色出離，薩迦耶出離，是名五種順出離界。慈、悲、喜、捨、無相及離我慢，是名六種順出離界。三摩呬多地別辯其相應知。

寅七、寂靜2　卯一、辨解脫2　辰一、總標

**復次，若諸苾芻專樂寂靜勤修止觀，略由五相，當知其心名得解脫。**

辰二、別列

**一者、奢摩他熏修其心，依毗鉢舍那，解脫奢摩他品諸隨煩惱。二者、毗鉢舍那熏修其心，依奢摩他，解脫毗鉢舍那品諸隨煩惱。三者、二種等運，離心隨惑，解脫一切見道所斷所有諸行。四者、即由此故，解脫一切修道所斷所有諸行，住有餘依般涅槃界。五者、解脫一切苦依諸行，住無餘依般涅槃界。**

　　略由五相等者：當知此中，初二種相，勤修止觀互為因緣，令得清淨，故於其心名得解脫。聲聞地說：依奢摩他所熏習心，為令後時奢摩他定皆清淨故，修習瑜伽毗鉢舍那所有加行。又說：依毗鉢舍那所熏習心，為令後時毗鉢舍那皆清淨故，修習內心奢摩他定所有加行。（陵本三十一卷八頁2573）其義應知。

卯二、明所依2　辰一、出善說法

**於善說法毗奈耶中，略有二種師及弟子甚希奇法。一、平等見，隨起言說；二、最勝見，隨起言說。**

　　略有二種師及弟子甚希奇法等者：謂所應作無有差別，名平等見。涅槃寂靜，名最勝見。翻下二種，釋義應知。

辰二、簡外道無

**如是二種，外道法中都不可得，所作差別故，遠離涅槃故。**

寅八、愚夫2　卯一、出二相2　辰一、舉愚類2　巳一、標列

**復次，世間愚夫略有二種愚夫之相。一、樂習行能引自他無義利行；二、於四處不得善巧。**

巳二、隨釋2　午一、能引自他無義利行3　未一、標列四苦

**當知能引無義利行，有四種相。云何為四？謂能生起四種苦故。一、他差別苦，二、內差別苦，三、時差別苦，四、身差別苦。**

未二、釋其差別4　申一、他差別苦

**他差別苦者，或有疫癘**[^12]**，謂非人作；或有災害，謂人所作；或有已遭，或恐當遭，於所未遭而生怖畏。如是名為由他增上所生眾苦。**

申二、內差別苦2　酉一、出增上

**內差別苦者，謂界相違疾病因緣，名為災患；所愛變壞、所欲匱乏，生染惱心，名為擾惱。如是名為由內增上所生眾苦。**

酉二、辨生苦

**此復如前，應知或有已所遭苦，或恐當遭生怖畏苦。**

申三、時差別苦

**時差別苦者，謂即如是諸品類苦，過去已有，未來當有，現在今有。如是總名時差別苦。**

申四、身差別苦

**身差別苦者，謂自習行邪行為因，能令己**[^13]**苦；由是因緣，他雖正行，亦能令苦。如是名為身差別苦。**

未三、配屬自他

**當知此中，前三名為唯能引自無義利行，後一名為亦能引他無義利行。**

午二、四處不得善巧

**云何四處不得善巧？謂於諸界、諸處、緣起、處非處中皆不了達。**

辰二、例相違

**與上相違，當知即是聰慧二相。**

卯二、廣善巧2　辰一、界善巧13　巳一、眼等十八界

**又由無色意處所依、所緣、自類流轉差別，當知建立有十八界。**

　　又由無色意處等者：眼界乃至意界，是名無色意處所依。色界乃至法界，名彼所緣。眼識界乃至意識界，名彼自類流轉。由如是別，是故建立有十八界。

巳二、地等六界2　午一、標

**由五色處安立、運轉、驅役所依體性差別，當知建立有餘六界。**

午二、釋

**安立所依體性差別，謂地等四；運轉所依體性差別，即是空界；驅役所依體性差別，即是識界。**

巳三、欲等六界

**由染淨品想及尋思所依義故，當知建立有餘六界。謂欲、恚、害并彼對治。**

　　謂欲恚害并彼對治者：欲、恚、害三，名染品界。出離、無恚、無害是彼對治，名淨品界。

巳四、苦等六界2　午一、標建立

**貪瞋癡縛所依義故，當知建立有餘六界。謂苦、樂、憂、喜、捨、無明。**

午二、隨難釋

**若有非理作意思惟，即便生起邪想尋思；若有如理作意思惟，即便生起正想尋思。**

巳五、受等四界

**又由三界染淨二品遍行義故，當知建立有餘四界。謂名所攝受等四蘊。**

巳六、欲界色界無色界

**又由所染、所淨、清淨，即此不淨、清淨、增上，如前所說外不出離、出離義故，當知建立有餘三界。謂欲界、色界、無色界。**

巳七、色界無色界滅界

**如前所說內不出離、出離義故，當知建立有餘三界。謂色界、無色界、滅界。**

巳八、過去界未來界現在界

**又即由此內外二事出離增上，聽聞正法、或不正法，如理思惟、或不如理思惟，依處三種言事差別義故，當知建立有餘三界。謂過去界、未來界、現在界。**

巳九、劣界中界妙界3　午一、標建立

**又由所知諸苦、煩惱多中少義，當知建立有餘三界。謂劣界、中界、妙界。**

午二、別釋相

**若有上苦及上煩惱，是名劣界；若有中苦及中煩惱，是名中界；若有少苦及少煩惱，是名妙界。**

午三、結遍知

**如是遍知劣中妙界。**

巳十、善界不善界無記界

**又由遠離此因緣義，及由修習此對治義，當知建立有餘三界。謂善界、不善界、無記界。**

巳十一、學界無學界非學非無學界

**又由修善清淨差別，闕縛義故、無縛義故、具縛義故，當知建立有餘三界。謂學界、無學界、非學非無學界。**

巳十二、有漏界無漏界

**又即由彼有學、無學與諸愚夫，若共不共、世出世法成就義故，當知建立有餘二界。謂有漏界、無漏界。**

巳十三、有為界無為界2　午一、標建立

**又即由彼世出世間、若常無常、有上無上差別義故，當知建立有餘二界。謂有為界、無為界。**

午二、隨難釋

**一切皆為趣向涅槃，悉以涅槃為其後際，熟修梵行，是故過此無復立界。**

辰二、餘善巧2　巳一、指其三種

**諸處、緣起及處非處所有善巧，如聲聞地已辨其相。**

　　諸處緣起及處非處所有善巧等者：諸界善巧，前已廣釋。今於諸處、緣起及處非處所有善巧，不復廣辯，指如聲聞地說應知。（陵本二十七卷十六頁2298）

巳二、辨處非處3　午一、標依二行

**又若略說處及非處善巧相者，謂或依止趣五趣行，或復依止趣涅槃行。**

午二、略辨三種

**此一切行略有三種，謂劣中勝。趣惡趣行，說名為劣；趣善趣行，說名為中；趣涅槃行，說名為勝。**

午三、廣釋所以2　未一、趣善趣行2　申一、標

**所以者何？趣善趣行此最為極，更無餘行，唯此能感所有世間最極圓滿。**

申二、釋

**謂能感得轉輪王身，或帝釋身，或魔羅身，或大梵身，彼無第二、更無有餘補特伽羅或男或女與其等者。**

未二、趣涅槃行2　申一、標能證

**趣涅槃行，當知能證一切有情最勝法性。謂聲聞菩提、獨覺菩提、無上菩提。**

申二、釋最勝2　酉一、於彼一切

**諸佛如來於彼一切最為殊勝，一切三千大千世界補特伽羅無與等者。**

酉二、於諸世間3　戌一、標

**又餘所有安住菩提劣功德者，於諸世間得增上位尚為殊勝，何況如來。**

戌二、徵

**彼復云何？**

戌三、釋

**謂於是處，正見具足補特伽羅不能現行，諸異生類堪任現行。當知一切如經廣說。**

　　謂於是處正見具足補特伽羅不能現行者：此中正見，謂加行位，世間所攝。能成就此，補特伽羅雖歷千生，不墮惡趣。以是義說，能往彼趣諸業、煩惱不能現行。此即釋前安住菩提劣功德者，於諸世間為殊勝義。

子三、受等2　丑一、初嗢柁南攝2　寅一、標列2　卯一、頌

**復次，嗢柁南曰：**

**　自性與因緣　見染數取趣**[^14]**　轉差別道理　寂靜後觀察**

卯二、長行

**諸受自性應當了知，諸受因緣應當了知，於受正見應當了知，於受雜染應當了知，於能受受補特伽羅思擇、不思擇二力差別應當了知，如是於受解脫、不解脫流轉品別應當了知，諸有所受皆苦道理應當了知，諸受寂靜止息差別應當了知，於受觀察一切受相應當了知。**

寅二、隨釋10　卯一、自性

**略說三受，是受自性。**

卯二、因緣

**三品類觸，是受因緣。**

　　三品類觸是受因緣者：苦觸、樂觸、不苦不樂觸，名三品類觸應知。

卯三、見2　辰一、出應觀3　巳一、於樂受

**又諸樂受變壞法故，貪依處故，貪是當來眾苦因故，由此應觀樂受為苦。**

巳二、於苦受

**若諸苦受現在前時，惱害性故，如中毒箭而未得拔，由此應觀苦受如箭。**

巳三、於不苦不樂受

**非苦樂受，已滅壞者是無常故，正現前者是滅法故，於二更續能隨順故，由此應觀非苦樂受性是無常、性是滅法。**

辰二、結悟入

**如是於受所生正見，能隨悟入諸有所受皆悉是苦。**

卯四、染2　辰一、標名雜染

**於樂受中有貪隨眠，於苦受中有瞋隨眠，於非苦樂無明隨眠，是名於受所起雜染。**

辰二、釋彼隨眠

**雖**[^15]**於樂等所有諸受現前分位，一切未斷煩惱隨眠之所隨眠，然由緣彼各別所行諸纏生起，此後隨**[^16]**眠煩惱隨縛，即名於彼相續隨眠。**

　　然由緣彼各別所行等者：謂若可意、不可意等差別，是名各別所行。緣彼三種，如次生起貪瞋癡纏。

**為欲永害諸隨眠故，熟修梵行，非唯為遣諸纏因緣。**

卯五、數取趣2　辰一、無思擇力有思擇力2　巳一、舉無思擇

**無思擇力補特伽羅，受苦受時，心極憂悴。即此苦受，若身、若心現前領納，所餘樂受、非苦樂受，由未斷故而說相應。是故名為現見圓滿冥闇受坑，難得其底。**

　　現見圓滿冥闇受坑難得其底者：謂遍三界受用境時，由境界愛，於所知境令生迷惑，由是說言：圓滿冥闇受坑，難得其底。

巳二、翻有思擇

**有思擇力補特伽羅，應知一切與上相違。**

辰二、心未解脫心已解脫2　巳一、舉未解脫3　午一、標喻苦受

**又於諸受心未解脫補特伽羅，但於苦受圓滿領納，猶如一人中二毒箭。**

午二、釋其喻相

**二毒箭者，即喻其**[^17]**受或染心領納，謂由貪瞋癡；或相應領納，謂由生等苦。**

午三、結受染惱

**如是彼由現法所有上品苦故，及由現法諸雜染故，亦由後法所有苦故，由是諸處受其染惱。**

巳二、翻心解脫2　午一、例相違

**心解脫者，應知一切與上相違。**

午二、顯差別

**此差別者，具領三受。**

　　具領三受者：心未解脫補特伽羅，但領苦受。今此補特伽羅，由生等苦，名領苦受，亦領樂受、捨受，是名具領三受。

卯六、轉2　辰一、觀如旋風

**又若有受，於依止中，生已破壞消散不住速歸遷謝，不經多時相似相續而流轉者，應觀此受猶若旋風。**

辰二、觀如羈旅

**若有諸受少時經停，相似相續不速變壞而流轉者，應觀此受如客舍中羈旅色類。**

卯七、差別2　辰一、總標

**又彼諸受自性所依染淨品別，當知名受品類差別。**

辰二、別辨2　巳一、有味無味受

**有味受者，諸世間受。無味受者，諸出世受。**

巳二、依耽嗜依出離受

**依耽嗜受者，於妙五欲諸染汙受。依出離受者，即是一切出離、遠離所生諸善定不定地俱行諸受。**

卯八、道理2　辰一、別辨2　巳一、於苦受

**又諸苦受，一切眾生現知是苦，不假成立。**

巳二、於餘受2　午一、標是苦

**所餘二受，由二因緣，應知是苦。**

午二、釋因緣

**非苦樂受及能隨順此受諸行，由無常故，應知是苦；所有樂受及能隨順此受諸行，變壞法故，應知是苦。**

辰二、總結

**由此道理，當知諸受皆悉是苦。**

卯九、寂靜2　辰一、略標列

**又彼諸受，應知略有三種寂靜。一、由依止上定地故，下地諸受皆得寂靜。二、由暫時不現行故，而得寂靜。三、由當來究竟不轉，而得寂靜。**

辰二、釋差別2　巳一、簡得名

**當知此中，暫時不行，名為寂靜；令其究竟成不行法，名為止息。**

巳二、別釋相2　午一、釋寂靜2　未一、第一義

**樂言論者，廣生言論，染汙樂欲展轉發起種種論說，名為語言。即此語言，若正證入初靜慮定，即便寂靜。**

未二、第二義

**又麤尋伺能發語言，諸未得定、或有已得還從定起，能發語言，非正在定。正在定者，雖有微細尋伺隨轉，而不能發所有語言，是故此位說名一切語言寂靜。是名第二義門差別。**

午二、釋止息

**又瑜伽師，於貪瞋癡深見過患，安住領納貪瞋癡等離繫諸受，數數遍知、數數斷滅貪瞋癡等，故說其心於貪瞋癡離染解脫。**

卯十、觀察

**又由七行，於諸受中觀受七相。謂觀諸受自性故，現在流轉、還滅因緣故，當來流轉因緣故，當來還滅因緣故，雜染因緣故，清淨因緣故，及清淨故。**

　　又由七行於諸受中觀受七相等者：決擇分說：一切如來應正等覺出現世間，皆於諸受起八種觀。謂受有幾種？誰為受集？誰是受滅？誰是受集趣行？誰是受滅趣行？誰是受愛味？誰是受過患？誰是受出離？乃至廣說。如是八種觀察諸受，當知略顯自相觀、現法轉因觀、彼滅觀、後法轉因觀、彼滅觀、彼二轉因觀、彼二轉滅因觀，及清淨觀。（陵本五十三卷十八頁4271）今說七行與彼相攝，如應當知。

丑二、第二嗢柁南攝2　寅一、頌標列

**復次，嗢柁南曰：**

**　受生起劣等　諸受相差別　見等為最勝　知差別問記**

寅二、長行釋7　卯一、受生起3　辰一、略標列

**一切有情應斷諸受，略由三緣而得生起。一者、欲緣，謂於未來世。二者、尋緣，謂於過去世。三者、觸緣，謂於現在世現前境界。**

辰二、別釋相2　巳一、出有情眾4　午一、徵

**云何名為一切有情？**

午二、標

**謂有情眾略有八種。**

午三、列

**一、在家眾。二、出家眾。三、於諸欲未離貪眾。四、於諸欲已離貪眾。五、於初靜慮未離貪眾。六、於初靜慮已離貪眾。七、從此已上，乃至非想非非想處未得離貪諸外道眾，能入世間定，具足於邪見乃至邪解脫智者。八、住內法眾，能入世間定，具足於正見乃至正解脫智者；及住內法眾，能入出世定者。**

午四、結

**由此八眾，依能領納諸受遍知，應知普攝諸有情眾。**

　　謂有情眾略有八種等者：此中諸欲未離貪、已離貪眾，義顯欲為受緣。於初靜慮未離貪、已離貪眾，義顯尋為受緣。具足邪見、正見等眾，義顯觸為受緣。在家、出家通攝一切，故作如是八種分別。

巳二、配諸受緣4　午一、未離貪已離貪眾2　未一、總標三緣

**又在家眾、或出家眾，於諸欲中未離貪者，由三因緣，諸染汙受而得生起。一、由染著力，二、由作意力，三、由境界力。**

　　又在家眾或出家眾等者：此中三種因緣，如次配釋欲、尋、觸三。然於此中，唯說於諸欲中未離貪者，當知舉初兼攝後二。

未二、別釋二眾2　申一、在家眾2　酉一、第一義

**當知此中，諸在家者追求諸欲，為受用故發生欲樂，由染著力。即此非理思惟先時曾所領受，由作意力。於現前境現在受用，由境界力。應知如是補特伽羅欲、尋、觸緣，由現行故，皆不寂靜，以此為緣，發生三受。**

酉二、第二義2　戌一、釋2　亥一、明隨轉

**又由最初染汙欲、尋、觸現行故，領納彼緣所生諸受。若彼生已，染著不捨，亦不除遣。如是彼受長時相續隨轉不絕，不得寂靜；不寂靜緣，長時相續領納諸受。**

　　又由最初染汙欲尋觸現行等者：前說由三因緣，染受生起，即由此義名為最初。從是以後，長時隨轉，是名相續。

亥二、名為緣

**又彼欲等，由其最初長時相續恆現行故，彼緣彼品所有煩惱墮在相續未永斷故，即說名為不寂靜緣。**

戌二、結

**是名第二義門差別。**

申二、出家眾2　酉一、第一義2　戌一、辨2　亥一、未離貪2　天一、尋觸現行

**若諸出家未離貪者，由於諸欲能棄捨故，其染著力所攝受欲雖得寂靜，作意、境界力所攝受，若尋、若觸而未寂靜。由是因緣，彼於獨處，於尋對治未善修故，一切離欲皆未作故，於曾受境，非理作意尋思現行；於諸勝妙現前境界，有觸現行。**

天二、唯觸現行

**若於尋思深見過失，於彼對治已善修故，一切離欲未盡作故，欲如前說已得寂靜。由是因緣，尋亦寂靜，唯觸獨一未得寂靜。若勝妙境現在前時，諸染汙觸便復生起。**

亥二、已離貪

**若於諸欲已離貪者，當知一切皆得寂靜。**

戌二、結

**是名一種義門差別。**

酉二、第二義2　戌一、辨4　亥一、貪欲尋觸皆未寂靜

**復有一類，於諸欲中未離貪者，由於諸欲所有貪欲未永斷故，諸尋、染觸未永斷故，由是一切皆未寂靜。**

亥二、欲已寂靜尋未寂靜

**若於諸欲貪欲已斷，證初靜慮，欲已寂靜，尋未寂靜。**

亥三、欲尋寂靜觸未寂靜

**於初靜慮已離貪者，乃至非想非非想處未離貪者，二已寂靜，觸未寂靜。**

亥四、貪欲尋觸一切寂靜

**超過有頂，一切寂靜。**

戌二、結

**是名第二義門差別。**

午二、入世間定諸外道眾

**若諸外道，能入世間定，具足於邪見乃至邪解脫智者，由彼為緣生起諸受，於彼染著。又由彼品煩惱隨縛，即由如是不寂靜緣，諸受生起。**

午三、入世間定諸內法眾

**若住內法，能入世間定，具足於正見乃至正解脫智者，由彼為緣生起諸受，於彼染著。又由彼品煩惱隨縛，即由如是不寂靜緣，諸受生起。**

午四、入出世定諸內法眾2　未一、明彼欲2　申一、未寂靜

**又住內法，能入出世定者，若依向道轉，自事未究竟，所有諸欲未得為得、未證為證、未觸為觸。作是希望：我於是處何時當得？廣說如前。**

　　廣說如前者：如前未證為證，未觸為觸。此應廣說何時當證、當觸故。

**彼未寂靜，由是為緣，彼於爾時諸受生起。**

申二、已寂靜

**若於自事已得究竟，彼欲寂靜。由寂靜緣，便有第一寂靜無上諸受生起。**

未二、出勝義

**彼於一切所有諸受出離方便如實了知，是故如前於第一義諸沙門中，許為沙門；諸梵志中，許為梵志。若不了知，於彼一切皆不忍許。**

辰三、總料簡4　巳一、苦法攝2　午一、無差別緣

**當知此中，一切諸受無有差別，皆觸為緣。**

午二、有差別緣

**又即此緣欲亦為緣，尋亦為緣，境界愚癡所攝無明亦為其緣。**

　　又即此緣欲亦為緣等者：此中義顯，諸受有差別緣應知。

巳二、集法攝

**如是一切不正思惟，及墮相續彼品煩惱，以為其集。**

巳三、滅法攝

**由此滅故，彼亦隨滅。**

巳四、道法攝

**正見等道，當知說名能趣滅行。**

卯二、劣等3　辰一、於初靜慮

**復次，於遠離喜身作證住諸聖弟子，能斷五法，能修五法令得圓滿。應知如前三摩呬多地廣辨其相。**

　　能斷五法等者：三摩呬多地說：初靜慮中說離生喜，由證住此，斷除五法。謂欲所引喜、欲所引憂、不善所引喜、不善所引憂、不善所引捨。又於五法修習圓滿。謂歡、喜、安、樂及三摩地。乃至廣說。（陵本十一卷二頁838）其義應知。

辰二、於欲界及四靜慮

**又喜樂捨劣中勝品，謂在欲界及四靜慮。如其所應，當知其相。**

辰三、於第四靜慮及在上地

**又在第四靜慮地捨，一切過患皆遠離故，名善清淨。若此上捨，復可立為勝無愛味。**

卯三、諸受相差別2　辰一、標列十相

**復次，由十種相，當知諸受所有差別。一、勝義差別，二、流轉所依差別，三、自相差別，四、盡所有性差別，五、自相品類差別，六、流轉門差別，七、雜染門差別，八、所治能治差別，九、時差別，十、剎那展轉生起差別。**

辰二、隨釋勝義2　巳一、敘異說

**此中或有無開覺者，作如是言：受唯有二，一、苦，二、樂。雖復說有不苦不樂，然唯苦樂無性所顯，是故世尊即依如是苦樂寂靜假設為有。**

巳二、顯實義2　午一、別辨種類2　未一、欲遠離樂2　申一、標二種

**世尊為欲開曉彼故，說如是言：樂有二種，所謂欲樂及遠離樂。**

申二、廣遠離3　酉一、標列

**此遠離樂復有三種。一者、劣樂，二者、中樂，三者、勝樂。**

酉二、隨釋

**劣樂者，謂無所有處已下。中樂者，謂第一有。勝樂者，謂想受滅。**

酉三、辨說3　戌一、依樂受說

**既有是理，樂受亦得說為寂靜，謂在初二三靜慮中。**

戌二、依捨受說

**非苦樂受亦名寂靜，謂在第四靜慮已上，乃至有頂。**

戌三、依受無說

**一切受無亦名寂靜，謂在滅定。**

未二、最寂靜樂2　申一、舉貪解脫

**然佛世尊約第一義，說有三種最寂靜樂。謂諸苾芻，心於其貪離染解脫。**

申二、例餘瞋癡

**如於其貪，於瞋、於癡，當知亦爾。**

午二、總攝一切2　未一、標列

**如是一切，總為三樂。一者、應遠離樂，二者、應修習、有上住樂，三者、最極究竟解脫無上住樂。**

未二、隨釋3　申一、應遠離樂

**應遠離樂者，謂諸欲樂。**

申二、應修習有上住樂2　酉一、應修習樂

**應修習樂者，謂初靜慮乃至有頂諸所有樂。**

酉二、有上住樂

**有上住樂者，謂滅盡定。此亦名為應修習樂。**

申三、最極究竟解脫無上住樂2　酉一、指前說

**最極究竟解脫無上住樂者，謂如前說三最勝樂。**

　　謂如前說三最勝樂者：前說離貪、離瞋、離癡，是名三最勝樂。以此三樂，唯無漏界中可得故。

酉二、釋樂名2　戌一、標簡滅定

**非據受樂說滅盡定以為有樂，然斷受樂說名為樂。**

戌二、顯彼差別2　亥一、標名樂

**又勝住樂與樂相似，又即依此有樂可得，說名為樂。**

亥二、釋依受

**謂如有一，從此定起，有所領受，作如是言：我已多住如是如是色類最勝寂靜樂住。由依此故，說名有樂。**

卯四、見等為最勝2　辰一、總標

**復次，若有苾芻，依止如是色類見聞及樂想有，無間隨得諸漏永盡，當知此見名最勝見，乃至此有名最勝有。**

辰二、別釋2　巳一、名見最勝

**從無我見不更尋求其餘勝見，謂無常見。即此無間隨得漏盡，是故此見名最勝見。**

巳二、名餘最勝2　午一、標列四門

**依止此見，復由四門，方能隨得諸漏永盡。一、或從他聽聞正法；二、或依四現法樂住；三、或依止三種想定，謂從空無邊處乃至無所有處；四、或天有，或在人有。**

午二、結說最勝

**是故此聞於其餘聞、此樂於其餘樂、此想於其餘想、此有於其餘有，說為最勝。**

卯五、知差別2　辰一、知斷證修四諦差別2　巳一、總標

**復次，由遍了知應遍知事，於其苦諦得遍解脫，於其集諦得勝解脫，於其滅諦能正作證，於其道諦能正修習。**

巳二、別釋4　午一、解脫苦諦

**正於苦邊能隨得者，謂於苦諦得遍解脫。**

午二、解脫集諦

**於諸漏盡能隨得者，謂於集諦得勝解脫。**

午三、作證滅諦

**應厭應離應解脫者，謂於滅諦能正作證。**

午四、修習道諦

**於無常等隨觀住者，謂於道諦能正修習。**

辰二、雜染清淨境事差別2　巳一、雜染品攝

**又由十相，應當了知境事差別。一者、已生諸行繫屬命根住因差別；二者、有色、無色諸行展轉相依住立流轉差別；三者、無色諸行無常法性入門差別；**

　　無色諸行無常法性入門差別者：前說：緣起善巧諸聖弟子，復欲悟入最極微細識無常性，即於緣起如理思惟。由能分別墮自相續觸所生起諸受分位差別性故，便能悟入識無常性。（陵本九十三卷十頁7015）其義應知。

**四者、心諸雜染依處差別；五者、一切諸行一切品類總皆是苦差別；六者、淨不淨業果受用門差別；七者、有喜樂識所行邊際差別；八者、愛恚依處差別；九者、喜樂執藏有情生處安住邊際差別；十者、墮往惡趣依處邊際差別。**

巳二、清淨品攝

**又清淨品應得、應修事增上故，當知有餘十種差別。一者、善法無間修習增上無邊**[^18]**差別；二者、心、慧解脫依止差別；三者、勝三摩地邊際差別；四者、於一切境繫縛其心邊際差別；五者、解脫方便差別；六者、解脫差別；七者、等覺真義差別；八者、現等覺後，於三學中受學差別；九者、正學、已學現法樂住差別；十者、證聖神通廣行差別。**

卯六、問3　辰一、標應問論

**復次，即依如上所說差別，應生問論。**

辰二、出二差別

**標舉者，謂由未了義理。記別者，謂由已了義理。**

辰三、辨其因緣2　巳一、總標

**當知此中，由四因緣，能請問者不應與言；由四因緣，能記別者應可**[^19]**與言。**

巳二、別釋2　午一、不應與言3　未一、列

**前四種者，一、於現量，二、於應理，三、於其因，四、於非因。**

未二、釋

**謂等示現時，而不領解；比度分別正施設時，而不領解；汝自修行自然當了，而不領解；正智論者親自演說，由此至教亦不領解。**

未三、結

**是故於此能請問者，不應與言。**

　　謂等示現時而不領解等者：此中四種不領解相，如次配釋於現量等應知。

午二、應可與言2　未一、正辨相2　申一、辨4　酉一、一向記

**後四種者，謂一切行皆是無常，一切諸法皆無有我，一切生處皆不可樂，淨不淨業終無失壞，是一向記。**

酉二、分別記

**故思造業當受於苦，此非一向。獲得於捨，於現法中定般涅槃，亦非一向。**

酉三、反問記2　戌一、於造業

**若有問言：造作業已，往善趣不？應反詰云：汝問何業？**

戌二、於修道

**若有問言：修習道已，得涅槃不？應反詰云：汝問何道？為是世間，為出世間？**

酉四、捨置記

**置記論者，謂依一切所有見趣。**

　　謂依一切所有見趣者：聞所成地決擇中說：有四因緣，如來宣說不可記事。謂諸外道妄宣說故，不如理故，引無義故，唯是諍論所依處故。有二因緣，能引無義。一者、遠離思因果故；二者、遠離思染淨故。（陵本六十四卷八頁5101）此應準釋。

申二、結

**如是四種正答問者，名善能記，應可與言。**

未二、例相違

**與此相違，不應與言。**

卯七、記2　辰一、出二記別2　巳一、標列

**復次，諸佛如來有二記別。一、共外道，二者、不共。**

　　諸佛如來有二記別者：謂依二諦，有二記別。依世俗諦，說共外道；依勝義諦，說與不共。

巳二、隨釋2　午一、共外道

**共外道者，記諸弟子當生處等。**

午二、不共外道2　未一、簡他

**言不共者，終不記別有生者等。**

未二、顯自2　申一、明識依住2　酉一、標列二依

**有二識火熾然所依。一、微細愛，二、麤名色。**

酉二、釋依住相3　戌一、欲色界識

**欲、色二界愛所生識，名色為依。愛若止息，乃至壽量，其識相續隨轉而住。**

戌二、無色界識

**若無色界愛所生識，但緣其名而得住立。愛若斷滅，乃至壽量，其識相續隨轉而住。**

戌三、色中有識

**又於色界此愛為依，生中有識。即愛為依，令於中有般涅槃者，暫爾安住。此愛若斷，即於爾時其識謝滅。**

申二、辨意生身

**復有二種意所生身。一者、色界意所生身，二、無色界意所生身。謂由定地意門方便，而能集成二生身故。**

辰二、明善避他2　巳一、標列二論

**又諸如來，略有二種善避他論。一者、能避定不應記作不定論，二者、能避決定應記作不定論。**

巳二、隨釋後一

**如說喜樂色等義別，如是喜樂取等義別，應知亦爾。**

　　如說喜樂色等義別等者：此中義顯決定記事。謂唯有心住四識住，有轉有染；又唯有心斷四識住，無轉無染。心轉染時，復有四依，謂色、受、想、行，由是此說色等義別。復有四取，謂於欲、見、戒禁、我語所有欲貪，由是此說取等義別。言喜樂者，謂喜為先因，於彼彼生處障於厭離，滋潤自體。如是一切，已如前說應知。（陵本八十七卷十三頁6588）

**瑜伽師地論科句披尋記卷第九十六**

[^1]: 「惠」，大正作「慧」。

[^2]: 「便」，大正作「傳」。

[^3]: 「很」，大正作「佷」。

[^4]: 「很」，大正作「佷」。

[^5]: 「已」，大正作「己」。

[^6]: 「差」，陵本作「善」。

[^7]: 「有」，大正作「由」。

[^8]: 「及」，大正、陵本作「而」。

[^9]: 「及」，大正、陵本作「而」。

[^10]: 「及」，大正、陵本作「而」。

[^11]: 「辨」，大正作「辦」。

[^12]: 「癘」，大正作「厲」。

[^13]: 「己」，陵本作「已」。

[^14]: 「趣」，大正作「越」。

[^15]: 「雖」，大正作「難」。

[^16]: 「隨」，大正作「睡」。

[^17]: 「其」，大正、陵本作「三」。

[^18]: 「邊」，大正作「逸」。

[^19]: 「應可」，大正、陵本作「不應」。
