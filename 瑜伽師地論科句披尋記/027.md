# 瑜伽師地論科句披尋記卷第二十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第二瑜伽處之二**

巳三、緣性緣起所緣3　午一、徵

**云何緣性緣起所緣？**

午二、釋2　未一、明所緣

**謂於三世唯行、唯法、唯事、唯因、唯果，墮正道理。謂觀待道理、作用道理、證成道理、法爾道理。**

　　謂於三世唯行唯法等者：謂緣生法本無而有，有已散滅，是名唯行。唯法所顯、唯法能潤、唯法所潤，是名唯法。五有取蘊，唯業異熟，是名唯事。因有二種，謂牽引因及生起因，是名唯因。果亦有二，謂自體果及受用境界果，是名唯果。於去來今，唯此諸相可得，無有作者及以受者，由是思惟，墮四道理。此復云何？謂若有因，苦便隨逐，招集一切純大苦蘊，是即觀待道理。於緣起觀善修、善習、善多修習，能斷愚癡，是即作用道理。此緣起義有至教量，有內現證，有比度法，是即證成道理。又緣起法安住法性、法住、法界，是即法爾道理。

**唯有諸法能引諸法，無有作者及以受者，是名緣性緣起所緣。**

未二、顯方便

**於此所緣作意思惟，癡行增上補特伽羅所有癡行皆得微薄，於諸癡行，心得清淨。**

午三、結

**是名緣性緣起所緣。**

　　唯有諸法能引諸法等者：為顯緣起非無因生，是故說言唯有諸法能引諸法。為顯緣起非自作、非他作，是故說言無有作者及以受者。

巳四、界差別所緣5　午一、徵

**云何界差別所緣？**

午二、標

**謂六界差別。**

午三、列

**一、地界，二、水界，三、火界，四、風界，五、空界，六、識界。**

午四、釋2　未一、辨類別6　申一、地界4　酉一、徵

**云何地界？**

酉二、標

**地界有二。**

酉三、列

**一、內，二、外。**

酉四、釋2　戌一、出體2　亥一、內地界

**內地界者，謂此身中內別堅性，堅硬**[^1]**所攝、地地所攝，親附、執受。**

亥二、外地界

**外地界者，謂外堅性，堅硬**[^2]**所攝，地地所攝，非親附、非執受。**

戌二、舉事2　亥一、內地界2　天一、徵

**又內地界其事云何？**

天二、列

**謂髮、毛、爪、齒、塵垢、皮、肉、骸骨、筋、脈、肝、膽、心、肺、脾、腎、肚、胃、大腸、小腸、生藏、熟藏，及糞穢等，名內地界。**

亥二、外地界2　天一、徵

**又外地界其事云何？**

天二、列

**謂瓦、木、塊、礫、樹、石、山、巖，如是等類，名外地界。**

　　內別堅性等者：於內身中所有四大，名內大種。內大種中唯說地大，是名內別堅性。說彼種類，名堅硬所攝，如是亦名地地所攝。約細麤別，故作異說。即於身中，所有屬根髮毛爪等，非執受故，唯名親附；根及根所依屬，有執受故，說名執受。下說水等，隨應準知。

申二、水界4　酉一、徵

**云何水界？**

酉二、標

**水界有二。**

酉三、列

**一、內，二、外。**

酉四、釋2　戌一、內水界2　亥一、出體

**內水界者，謂此身中內別濕性，濕潤所攝、水水所攝，親附、執受。**

亥二、舉事2　天一、徵

**其事云何？**

天二、列

**謂淚、汗、洟、唾、肪、膏、脂、髓、熱痰、膿血、腦、膜、尿等，名內水界。**

戌二、外水界2　亥一、出體

**外水界者，謂外濕性，濕潤所攝、水水所攝，非親附、非執受。**

亥二、舉事2　天一、徵

**其事云何？**

天二、列

**謂井、泉、池**[^3]**、沼、陂、湖、河、海，如是等類，名外水界。**

申三、火界4　酉一、徵

**云何火界？**

酉二、標

**火界有二。**

酉三、列

**一、內，二、外。**

酉四、釋2　戌一、內火界2　亥一、出體

**內火界者，謂此身中內別溫性，溫熱所攝、煖煖所攝，親附、執受。**

亥二、舉事3　天一、徵

**其事云何？**

天二、釋2　地一、辨相

**謂於身中所有溫煖，能令身熱、等熱、遍熱。**

地二、明業

**由是因緣，所食、所飲、所噉、所嘗，易正消變。彼增盛故，墮蒸熱數。**

天三、結

**如是等類，名內火界。**

戌二、外火界2　亥一、出體

**外火界者，謂外溫性，溫熱所攝、煖煖所攝，非親附、非執受。**

亥二、舉事3　天一、徵

**其事云何？**

天二、釋2　地一、辨相

**謂於人間依鑽燧等、牛糞末等，以求其火。**

地二、明業

**火既生已，能燒牛糞、或草、或薪、或榛、或野、或山、或渚、或村、村分、或城、城分、或國、國分。**

天三、結

**或復所餘如是等類，名外火界。**

申四、風界4　酉一、徵

**云何風界？**

酉二、標

**風界有二。**

酉三、列

**一、內，二、外。**

酉四、釋2　戌一、內風界2　亥一、出體

**內風界者，謂此身中內別風性，風飄所攝，輕性、動性，非親附、非執受**[^4]**。**

亥二、舉事3　天一、徵

**其事云何？**

天二、列

**謂內身中，有上行風、有下行風、有脅臥風、有脊臥風、有腰間風、有髖間風、有小刀風、有大刀風、有針刺風、有畢鉢羅風、有入出息風、有隨支節風。**

天三、結

**如是等類，名內風界。**

戌二、外風界2　亥一、出體

**外風界者，謂外風性，風飄所攝，輕性、動性，非親附、非執受。**

亥二、舉事3　天一、徵

**其事云何？**

天二、列2　地一、種類

**謂在身外，有東來風、有西來風、有南來風、有北來風、有有塵風、有無塵風、有狹小風、有廣大風、有毗濕婆風、有吠藍婆風、有風輪風。**

地二、業用

**有時大風卒起積集，折樹、頹牆、崩山、蕩海；既飄鼓已，無所依憑，自然靜息。若諸有情欲求風者，動衣、搖扇，及多羅掌。**

天三、結

**如是等類，名外風界。**

申五、空界3　酉一、徵

**云何空界？**

酉二、釋2　戌一、種類

**謂眼、耳、鼻、口、咽喉等所有孔穴。**

戌二、業用

**由此吞咽、於此吞咽，既吞咽已，由此孔穴便下漏泄。**

酉三、結

**如是等類，說名空界。**

　　由此吞咽於此吞咽者：此中略顯孔穴業用及與依處，故作是說。

申六、識界3　酉一、徵

**云何識界？**

酉二、釋2　戌一、六種

**謂眼、耳、鼻、舌、身、意識。**

戌二、三種

**又心、意、識三種差別。**

酉三、結

**是名識界。**

未二、顯方便

**若諸慢行補特伽羅，於界差別作意思惟，便於身中離一合想，得不淨想。無復高舉，憍慢微薄，於諸慢行，心得清淨。**

午五、結

**是名慢行補特伽羅由界差別淨行所緣。**

　　便於身中離一合想者：謂不為我我所執之所積集故。

巳五、阿那波那念所緣3　午一、徵

**云何阿那波那念所緣？**

午二、釋2　未一、顯修念2　申一、略標

**謂緣入息、出息念，是名阿那波那念。此念所緣入出息等，名阿那波那念所緣。**

　　此念所緣入出息等者：謂入出息是念所緣，及此為依五種修習亦念所緣，故置等言。如是總名阿那波那念所緣。五種修習者，如下自說。

申二、廣辨2　酉一、入出息修2　戌一、辨入出息6　亥一、種類2　天一、標列2　地一、入息

**當知此中，入息有二。何等為二？一者、入息，二者、中間入息。**

地二、出息

**出息亦二。何等為二？一者、出息，二者、中間出息。**

天二、隨釋2　地一、舉入息2　玄一、入息

**入息者，謂出息無間，內門風轉，始從面門、鼻門**[^5]**乃至臍處。**

玄二、中間入息

**中間入息者，謂入息滅已，乃至出息未生，於其中間在停息處，暫時相似微細風起，是名中間入息。**

地二、例出息2　玄一、例前

**如入息、中間入息，出息、中間出息，當知亦爾。**

玄二、顯別

**此中差別者，謂入息無間，外門風轉，始從臍處，乃至面門、或至鼻端、或復出外。**

亥二、因緣3　天一、標

**入息、出息有二因緣。**

天二、徵

**何等為二？**

天三、列

**一、牽引業；二、臍處孔穴，或上身分所有孔穴。**

　　一牽引業者：謂有所作為牽引因。

亥三、所依2　天一、標列二依

**入息、出息有二所依。何等為二？一、身，二、心。**

天二、釋其所以3　地一、標義

**所以者何？要依身心，入出息轉，如其所應。**

　　要依身心入出息轉如其所應者：入出息轉非唯依身、非唯依心，是故前說有二所依。然亦非唯依身心轉，由諸有情業差別故，或時不轉，是故說言如其所應。如下妨難，其義可知。

地二、遮非

**若**[^6]**唯依身而息轉者，入無想定、入滅盡定、生無想天諸有情類，彼息應轉。若唯依心而息轉者，入無色定、生無色界，彼息應轉。若唯依身心而轉，非如其所應者，入第四靜慮，若生於彼諸有情類，及羯羅藍、頞部曇、閉尸等位諸有情類，彼息應轉。然彼不轉。**

地三、結成

**是故當知，要依身心，入出息轉，如其所應。**

　　羯羅藍頞部曇閉尸等位者：意地中說，處胎藏中有八位別，此舉前三，略無餘位，故置等言。

亥四、行別3　天一、標

**入息、出息有二種行。**

天二、徵

**何等為二？**

天三、列

**一者、入息向下而行；二者、出息向上而行。**

亥五、地別4　天一、標

**入息、出息有二種地。**

天二、徵

**何等為二？**

天三、列

**一、麤孔穴，二、細孔穴。**

天四、釋2　地一、麤孔穴

**云何麤孔穴？謂從臍處孔穴乃至面門、鼻門，復從面門、鼻門乃至臍處孔穴。**

地二、細孔穴

**云何細孔穴？謂於身中一切毛孔。**

亥六、異名4　天一、標

**入息、出息有四異名。**

天二、徵

**何等為四？**

天三、列

**一名風，二名阿那波那，三名入息出息，四名身行。**

天四、辨

**風名一種，是風共名；餘之三種，是不共名。**

戌二、明修過患4　亥一、標

**修入出息者有二過患。**

亥二、徵

**何等為二？**

亥三、列

**一、太緩方便，二、太急方便。**

亥四、釋2　天一、太緩方便

**由太緩方便故，生**[^7]**起懈怠，或為惛沈睡眠纏擾其心，或令其心於外散亂。**

天二、太急方便2　地一、標

**由太急方便故，或令其身生不平等，或令其心生不平等。**

地二、釋2　玄一、令身生不平等3　黃一、徵

**云何令身生不平等？**

黃二、釋2　宇一、明因緣

**謂彊用力持入出息。由入出息被執持故，便令身中不平風轉。**

宇二、出過患

**由此最初於諸支節皆生戰掉，名能戰掉。此戰掉風若增長時，能生疾病。由是因緣，於諸支節生諸疾病。**

黃三、結

**是名令身生不平等。**

玄二、令心生不平等3　黃一、徵

**云何令心生不平等？**

黃二、釋

**謂或令心生諸散亂，或為極重憂惱逼切。**

黃三、結

**是名令心生不平等。**

酉二、五種修習4　戌一、標

**又此阿那波那念，應知略有五種修習。**

戌二、徵

**何等為五？**

戌三、列

**一、算數修習，二、悟入諸蘊修習，三、悟入緣起修習，四、悟入聖諦修習，五、十六勝行修習。**

戌四、釋2　亥一、別辨五種5　天一、算數修習2　地一、徵

**云何名為算數修習？**

地二、釋2　玄一、依法辨5　黃一、標

**謂略有四種算數修習。**

黃二、徵

**何等為四？**

黃三、列

**一者、以一為一算數，二者、以二為一算數，三者、順算數，四者、逆算數。**

黃四、釋2　宇一、算數差別2　宙一、四種算數4　洪一、以一為一算數3　荒一、徵

**云何以一為一算數？**

荒二、釋3　日一、一數

**謂若入息入時，由緣入息**[^8]**出息住念，數以為一。**

　　由緣入息出息住念者：內門風轉，始從面門、鼻門乃至臍處，是名入息。於爾所時，出息已住，是故能緣彼念，名緣入息出息住念。

日二、二數

**若入息滅，出息生，出向外時，數為第二。**

日三、十數

**如是展轉數至其十。由此算數非略非廣，故唯至十。**

荒三、結

**是名以一為一算數。**

　　由此算數非略非廣等者：若緣入息數以為一，及緣出息數以為二，不更展轉數至其十，是名為略。若數至十，後後勝進，是名為廣。唯此十數處二中間，故名非略非廣。

洪二、以二為一算數2　荒一、徵

**云何以二為一算數？**

荒二、釋2　日一、辨相

**謂若入息入而已滅，出息生而已出，爾時總合數以為一。即由如是算數道理，數至其十，是名以二為一算數。**

日二、釋名

**入息、出息說名為二，總合二種數之為一，故名以二為一算數。**

洪三、順算數2　荒一、徵

**云何順算數？**

荒二、釋

**謂或由以一為一算數，或由以二為一算數，順次展轉數至其十，名順算數。**

洪四、逆算數2　荒一、徵

**云何逆算數？**

荒二、釋

**謂即由前二種算數，逆**[^9]**次展轉從第十數，次九、次八、次七、次六、次五、次四、次三、次二、次數其一，名逆算數。**

宙二、勝進算數3　洪一、結前生後

**若時行者，或以一為一算數為依，或以二為一算數為依，於順算數及逆算數已串修習，於其中間心無散亂。無散亂心善算數已，復應為說勝進算數。**

洪二、釋其勝進2　荒一、徵

**云何名為勝進算數？**

荒二、辨2　日一、合二為一3　月一、標差別

**謂或依以一為一算數，或依以二為一算數，合二為一而算數之。**

月二、辨二種

**若依以一為一而算數者，即入息、出息二合為一。若依以二為一而算數者，即入息、出息四合為一。**

月三、結展轉

**如是展轉數乃至十。**

日二、增百為一

**如是後後漸增，乃至以百為一而算數之。由此以百為一算數，漸次數之乃至其十。**

洪三、結串修習

**如是勤修數息念者，乃至十十數以為一，漸次數之乃至滿十。由此以十為一算**[^10]**數，於其中間心無散亂，齊此名為已串修習。**

宇二、修習差別2　宙一、有散亂

**又此勤修數息念者，若於中間其心散亂，復應退還從初數起，或順、或逆。**

　　若於中間其心散亂等者：從一至十，從十至一，次第算數，是名中間。如是中間，當知通說最初算數修習，及與後後勝進算數。於爾所時，心若散亂，復應退還，依順或逆，隨其所應，從初數起。

宙二、極串習2　洪一、安住所緣2　荒一、釋

**若時算數極串習故，其心自然乘任**[^11]**運道，安住入息、出息所緣，無斷無間相**[^12]**續而轉。先於入息有能取轉，入息滅已，於息空位有能取**[^13]**轉；次於出息有能取轉，出息滅已，於息空位有能取轉。**

荒二、結

**如是展轉相續流注，無動無搖，無散亂行，有愛樂轉。齊此名為過算數地，不應復數。唯於入息、出息所緣，令心安住。**

　　先於入息有能取轉等者：此中能取，謂緣彼念。由彼念故，於入出息展轉算數，心無散亂，無動無搖，相續流注適悅相應，是故說言有愛樂轉。

洪二、應勤加行

**於入出息應正隨行、應審了達。於入出息及二中間，若轉、若還分位差別，皆善覺了。**

黃五、結

**如是名為算數修習。**

　　於入出息應正隨行等者：前說入息向下而行，出息向上而行，念隨彼轉，名正隨行。念與慧俱，名審了達。於入出息及二中間，順次算數，是名為轉；逆次算數，是名為還。入息轉時，初從面門、鼻門乃至臍處孔穴；出息轉時，初從臍處孔穴乃至面門、鼻門；是名分位差別。

玄二、依人辨2　黃一、安住息念2　宇一、鈍根2　宙一、標

**又鈍根者，應為宣說如是息念算數修習。彼由此故，於散亂處，令心安住、令心愛樂。**

宙二、釋

**若異算數入出息念，彼心應為惛沈睡眠之所纏擾，或**[^14]**應彼心於外馳散。由正勤修數息念故，彼皆無有。**

宇二、利根

**若有利根，覺慧聰俊，不好乘此算數加行。若為宣說算數加行，亦能速疾無倒了達，然不愛樂。**

黃二、能勤加行2　宇一、辨相

**彼復於此入出息緣安住念已，若是處轉、若乃至轉、若如所轉、若時而轉，於此一切，由安住念，能正隨行，能正了達如是加行有如是相。**

　　若是處轉等者：入息生時，始從面門、鼻門；出息生時，始從臍處孔穴；名是處轉。入息生已，乃至臍處孔穴；出息生已，乃至面門、鼻門；名乃至轉。出息入息向下而行，入息出息向上而行，遠離太緩、太急方便過患，名如所轉。出息無間內門風轉，入息無間外門風轉，於二中間亦有暫時相似微細風起，是名若時而轉。

宇二、顯業

**於此加行若修、若習、若多修習為因緣故，起身輕安及心輕安，證一境性，於其所緣愛樂趣入。**

天二、悟入諸蘊修習4　地一、標

**如是彼於算數息念善修習已，復於所取、能取二事，作意思惟，悟入諸蘊。**

　　復於所取能取二事作意思惟者：此中所取，意說色蘊；能取，意說四無色蘊。如下自釋，易可了知。

地二、徵

**云何悟入？**

地三、釋2　玄一、悟入5　黃一、色蘊

**謂於入息、出息，及息所依身，作意思惟，悟入色蘊。**

黃二、受蘊

**於彼入息、出息能取念相應領納，作意思惟，悟入受蘊。**

黃三、想蘊

**即於彼念相應等了，作意思惟，悟入想蘊。**

黃四、行蘊

**即於彼念，若念相應思及慧等，作意思惟，悟入行蘊。**

黃五、識蘊

**若於彼念相應諸心、意、識，作意思惟，悟入識蘊。**

玄二、多住

**如是行者，於**[^15]**諸蘊中乃至多住，名已悟入。**

地四、結

**是名悟入諸蘊修習。**

天三、悟入緣起修習2　地一、釋2　玄一、悟入4　黃一、標

**若時無倒，能見能知唯有諸蘊、唯有諸行、唯事、唯法。彼於爾時，能於諸行悟入緣起。**

黃二、徵

**云何悟入？**

黃三、釋2　宇一、尋求4　宙一、入息出息

**謂觀行者，如是尋求：此入出息何依何緣？既尋求已，如實悟入：此入出息依身緣身、依心緣心。**

　　依身緣身等者：依謂依處，緣謂增上。謂入出息，要以身心為所依處，及為增上緣故。下說依緣，隨應準釋。

宙二、身心

**復更尋求：此身此心何依何緣？既尋求已，如實悟入：此身此心依緣命根。**

宙三、命根

**復更尋求：如是命根何依何緣？既尋求已，如實悟入：如是命根依緣先行。**

宙四、先行

**復更尋求：如是先行何依何緣？既尋求已，如實悟入：如是先行依緣無明。**

宇二、了知2　宙一、流轉

**如是了知無明依緣先行，先行依緣命根，命根依緣身心，身心依緣入息、出息。**

　　如是了知無明依緣先行等者：前說尋求，從後向前顯緣起理。此說了知，從前向後顯流轉相。謂由無明為所依緣先行得生，如是乃至身心為所依緣入息、出息得轉。

宙二、還滅

**又能了知無明滅故行滅，行滅故命根滅，命根滅故身心滅，身心滅故入出息滅。**

黃四、結

**如是名為悟入緣起。**

玄二、多住

**彼於緣起悟入多住**[^16]**，名善習修。**

地二、結

**是名悟入緣起修習。**

天四、悟入聖諦修習2　地一、釋2　玄一、悟入2　黃一、苦諦2　宇一、釋3　宙一、無常2　洪一、標

**如是彼於緣起悟入善修習已，復於諸行如實了知從眾緣生，悟入無常。**

洪二、釋

**謂悟入諸行是無常故，本無而有，有已散滅。**

宙二、苦

**若是本無而有，有已散滅，即是生法、老法、病法、死法。若是生法、老法、病法、死法，即是其苦。**

宙三、空無我

**若是其苦，即是無我，不得自在，遠離宰主。**

宇二、結

**如是名為由無常、苦、空、無我行，悟入苦諦。**

黃二、餘諦2　宇一、別辨3　宙一、集諦

**又彼如是能正悟入諸所有行眾緣生起，其性是苦，如病、如癰，一切皆以貪愛為緣。**

　　如病如癰者：攝事分說：如病者，謂如有一，因界錯亂所生病苦，修厭背想。如癰者，謂如有一，因於先業所生癰苦，修厭背想。（陵本八十六卷四頁6497）由是譬喻，當知諸行勝義唯苦。

宙二、滅諦

**又正悟入即此能生眾苦貪愛若無餘斷，即是畢竟寂靜微妙。**

宙三、道諦

**我若於此如是了知、如是觀見、如是多住，當於貪愛能無餘斷。**

宇二、總結

**如是名能悟入集諦、滅諦、道諦。**

玄二、多住

**於此悟入能多住已，於諸諦中證得現觀。**

地二、結

**是名悟入聖諦修習。**

天五、十六勝行修習3　地一、標

**如是於聖諦中善修習已，於見道所斷一切煩惱皆悉永斷，唯餘修道所斷煩惱。為斷彼故，復進修習十六勝行。**

　　復進修習十六勝行者：此中勝行無漏後得智攝，見諦諸聖所修習故。

地二、釋2　玄一、顯有學行2　黃一、舉十六行2　宇一、徵

**云何名為十六勝行？**

宇二、列

**謂於念入息，我今能學念於入息；於念出息，我今能學念於出息。若長、若短。**

　　若長若短者：入息、出息，名之為長。中間入息、中間出息，名之為短。

**於覺了遍身入息，我今能學覺了遍身入息；於覺了遍身出息，我今能學覺了遍身出息。**

　　遍身入息等者：謂於身中一切毛孔入息、出息應知。

**於息除身行入息，我今能學息除身行入息；於息除身行出息，我今能學息除身行出息。**

　　息除身行入息等者：謂於入息、出息中間暫停息處應知。

**於覺了喜入息，我今能學覺了喜入息；於覺了喜出息，我今能學覺了喜出息。**

　　喜入息等者：謂於初二靜慮地中，入出息念有喜相應故。

**於覺了樂入息，我今能學覺了樂入息；於覺了樂出息，我今能學覺了樂出息。**

　　樂入息等者：謂於第三靜慮地中，入出息念樂相應故。

**於覺了心行入息，我今能學覺了心行入息；於覺了心行出息，我今能學覺了心行出息。**

　　覺了心行入息等者：此中心行，謂即受、想。若時忘念，我見慢等相應俱轉，速疾通達故。

**於息除心行入息，我今能學息除心行入息；於息除心行出息，我今能學息除心行出息。**

　　息除心行入息等者：謂如我慢見等受、想俱行，既覺了已，方便除滅故。

**於覺了心入息，我今能學覺了心入息；於覺了心出息，我今能學覺了心出息。**

　　覺了心入息等者：謂有貪、離貪心等，有二十種，是名為心。於此一切如實了知故。

**於喜悅心入息，我今能學喜悅心入息；於喜悅心出息，我今能學喜悅心出息。**

　　喜悅心入息等者：謂心若為惛沈睡眠所覆蓋時，隨緣一種淨妙境界，極善示現、勸導、讚勵、慶慰其心故。

**於制持心入息，我今能學制持心入息；於制持心出息，我今能學制持心出息。**

　　制持心入息等者：謂心若為掉舉惡作所覆蓋時，內住寂止，不外馳散故。

**於解脫心入息，我今能學解脫心入息；於解脫心出息，我今能學解脫心出息。**

　　解脫心入息等者：心離蓋纏，名解脫心，不障修定故。

**於無常隨觀入息，我今能學無常隨觀入息；於無常隨觀出息，我今能學無常隨觀出息。**

　　無常隨觀入息等者：為斷隨眠，觀察諸行無常法性故。

**於斷隨觀入息，我今能學斷隨觀入息；於斷隨觀出息，我今能學斷隨觀出息。**

　　斷隨觀入息等者：斷謂斷界，見道所斷諸行永斷得此名故。於此思惟，名斷隨觀。

**於離欲隨觀入息，我今能學離欲隨觀入息；於離欲隨觀出息，我今能學離欲隨觀出息。**

　　離欲隨觀入息等者：此中離欲，謂離欲界，修道所斷諸行永斷得此名故。於此思惟，名離欲隨觀。

**於滅隨觀入息，我今能學滅隨觀入息；於滅隨觀出息，我今能學滅隨觀出息。**

　　滅隨觀入息等者：滅謂滅界，有餘依滅得此名故。於此思惟，名滅隨觀。

黃二、釋其差別2　宇一、問

**問：如是十六差別云何？**

宇二、答13　宙一、念入出息

**答：有學見跡已得四念住等，於入出息所緣作意復更進修，為斷餘結。**

　　有學見跡至為斷餘結者：若初獲得七種覺支，名初有學見聖諦跡，由是此說已得四念住等。等言，等取四正斷、四神足、五根、五力、七覺支應知。彼於下分結中，唯斷薩迦耶見、戒禁取、疑，所餘愛、恚及上分結皆未能斷。為斷此故，復應進修三蘊所攝八支聖道，是故此中作如是說。

**是故念言：於念入息，我今能學念於入息；於念出息，我今能學念於出息。**

宙二、念長短息2　洪一、釋2　荒一、作念2　日一、長息

**若緣入息、出息境時，便作念言：我今能學念長入息、念長出息。**

日二、短息

**若緣中間入息、中間出息境時，便作念言：我今能學念短入息、念短出息。**

荒二、了知

**如入息、出息長轉，及中間入息、中間出息短轉，即如是了知。**

洪二、結

**如是名為若長、若短。**

宙三、念遍身息

**若緣身中微細孔穴，入息、出息周遍隨入諸毛孔中，緣此為境，起勝解時，便作念言：我於覺了遍身入息出息，我今能學覺了遍身入息出息。**

宙四、念息除身行息2　洪一、第一義

**若於是時，或入息、中間入息已滅，出息、中間出息未生，緣入息出息空無位、入息出息遠離位為境；或出息、中間出息已滅，入息、中間入息未生，緣出息入息空無位、出息入息遠離位為境。即於此時便作念言：於息除身行入息，我今能學息除身行入息；於息除身行出息，我今能學息除身行出息。**

　　緣入息出息空無位等者：入息出息已滅未生，名空無位。即於爾時暫非有故，名遠離位。

洪二、第二義

**又即於此若修、若習、若多修習為因緣故，先未串習入出息時，所有剛彊苦**[^17]**觸隨轉，今已串習入出息故，皆得息除，有餘柔軟樂觸隨轉。便作念言：於息除身行入息，我今能學息除身行入息；於息除身行出息，我今能學息除身行出息。**

宙五、念覺喜息

**又於如是阿那波那念勤修行者，若得初靜慮，或得第二靜慮時，便作念言：於覺了喜入息出息，我今能學覺了喜入息出息。**

宙六、念覺樂息2　洪一、正作念

**若得離喜第三靜慮時，便作念言：於覺了樂入息出息，我今能學覺了樂入息出息。**

洪二、簡邊際

**第三靜慮已上，於阿那波那念無有更修加行道理，是故乃至第三靜慮，宣說息念加行所攝。**

　　第三靜慮已上等者：由說入第四靜慮，及生於彼諸有情類彼息不轉，是故此說無有更修加行道理。

宙七、念心行息及息除息2　洪一、對治忘念

**又即如是覺了喜者、覺了樂者，或有暫時生起忘念。或謂有我我所，或發我慢，或謂我當有，或謂我當無，或謂我當有色，或謂我當無色，或謂我當有想，或謂我當無想，或謂我當非有想非無想。生起如是愚癡想思俱行種種動慢、戲論、造作、貪愛；纔生起已，便能速疾以慧通達，不深染著，方便斷滅、除遣、變吐。**

　　生起如是愚癡等者：不了諸行，執我我所，是名愚癡。我慢俱行任運而轉，是名動慢。謂我當有、或當無等，是名戲論。於此一切不如理思，是名造作。愛味相應，是名貪愛。

洪二、作念能學

**由是加行，便作念言：於覺了心行入息出息，我今能學覺了心行入息出息；於息除心行入息出息，我今能學息除心行入息出息。**

宙八、念覺心息2　洪一、觀察生心2　荒一、標

**又若得根本第一、第二、第三靜慮，彼定已得初靜慮近分未至依定，依此觀察所生起心。**

荒二、列

**謂如實知、如實覺了，或有貪心、或離貪心、或有瞋心、或離瞋心、或有癡心、或離癡心、略心、散心、下心、舉心、有掉動心、無掉動心、有寂靜心、無寂靜心、有等引心、無等引心、善修習心、不善修習心、善解脫心、不善解脫心。**

洪二、作念能學

**於如是心皆如實知、如實覺了，是故念言：於覺了心入息出息，我今能學覺了心入息出息。**

　　或有貪心等者：此中從有貪心，乃至不善解脫心，總有二十種心。下念住中一一別釋應知。（陵本二十八卷十八頁2389）

宙九、念喜悅心息

**彼若有時，見為惛沈睡眠**[^18]**蓋覆障其心，由極於內住寂止故，爾時於外隨緣一種淨妙境界，示現、教導、讚勵、慶喜，策發其心。是故念言：於喜悅心入息出息，我今能學喜悅心入息出息。**

　　隨緣一種淨妙境界等者：謂或念佛、或法、或僧、或戒、或捨、或復念天。義如前說。（陵本二十四卷二頁2009）如所示現、教導、讚勵、慶喜種種方便，善自憶念，策發其心。

宙十、念制持心息

**彼若有時，見為掉舉惡作蓋覆障其心，由極於外住囂舉故，爾時於內安住寂靜，制持其心。是故念言：於制持心入息出息，我今能學制持心入息出息。**

宙十一、念解脫心息

**若時於心善修、善習、善多修習為因緣故，令現行蓋皆得遠離，於諸蓋中心得清淨。是故念言：於解脫心入息出息，我今能學解脫心入息出息。**

宙十二、念無常息2　洪一、標應斷

**彼於諸蓋障修道者心已解脫，餘有隨**[^19]**眠，復應當斷。**

洪二、明作念

**為斷彼故，起道現前。謂於諸行無常法性，極善精懇，如理觀察。是故念言：於無常隨觀入息出息，我今能學無常隨觀入息出息。**

宙十三、念斷等息2　洪一、重修解脫3　荒一、明漸次2　日一、修瑜伽

**又彼先時，或依下三靜慮，或依未至依定，已於奢摩他修瑜伽行。今**[^20]**依無常隨觀，復於毗鉢舍那修瑜伽行。**

日二、求解脫

**如是以奢摩他、毗鉢舍那熏修心已，於諸界中，從彼隨眠而求解脫。**

　　又彼先時或依下三靜慮等者：由前已說，第三靜慮已上，於阿那波那念無有更修加行道理。是故此中，唯說或依下三靜慮，或依未至依定，修瑜伽行。又前觀察所生起心，亦說下三靜慮及未至定為所依止，義與此同。

荒二、辨諸界4　日一、徵

**云何諸界？**

日二、標

**所謂三界。**

日三、列

**一者、斷界，二者、離欲界，三者、滅界。**

日四、釋

**見道所斷一切行斷，名為斷界；修道所斷一切行斷，名離欲界；一切依滅，名為滅界。**

荒三、修止觀

**思惟如是三界寂靜、安隱、無患，修奢摩他、毗鉢舍那。**

洪二、作念能學

**彼由修習、多修習故，從餘修道所斷煩惱，心得解脫。是故念言：於斷隨觀、離欲隨觀、滅隨觀入息出息，我今能學斷隨觀、離欲隨觀、滅隨觀入息出息。**

玄二、結成無學

**如是彼於見、修所斷一切煩惱皆永斷故，成阿羅漢，諸漏永盡。此後更無所應作事，於所決擇已得究竟。**

地三、結

**是名十六勝行。**

亥二、總結勸學

**修習如是，名為五種修習阿那波那念。多尋思行補特伽羅，應於是中正勤修學，愛樂乘御。若於所緣有怱**[^21]**遽務、有散亂者，於內各別應當親近如是觀行。**

　　若於所緣有怱遽務等者：欲恚害等諸惡尋思，令心遽務，亦令散動，名有遽務及有散亂。

未二、顯方便

**若於此中勤修習者，尋思散動皆無所有，心於所緣速疾安住，深生愛樂。**

午三、結

**是名第五多尋思行補特伽羅淨行所緣。**

辰四、結

**如是總名淨行所緣。**

卯三、善巧所緣5　辰一、徵

**云何名為善巧所緣？**

辰二、標

**謂此所緣略有五種。**

辰三、列

**一、蘊善巧，二、界善巧，三、處善巧，四、緣起善巧，五、處非處善巧。**

辰四、釋2　巳一、別辨相5　午一、蘊善巧2　未一、徵

**蘊善巧者，云何蘊？云何蘊善巧？**

未二、釋2　申一、蘊4　酉一、標

**謂蘊有五。**

酉二、列

**則色蘊、受蘊、想蘊、行蘊、識蘊。**

酉三、釋2　戌一、色蘊3　亥一、徵

**云何色蘊？**

亥二、釋2　天一、出體性

**謂諸所有色，一切皆是四大種及四大種所造。**

天二、顯差別

**此復若過去、若未來、若現在、若內、若外、若麤、若細、若劣、若勝、若遠、若近。**

亥三、結

**總名色蘊。**

戌二、餘蘊2　亥一、出體性4　天一、受蘊3　地一、徵

**云何受蘊？**

地二、釋2　玄一、三種

**謂或順樂觸為緣諸受，或順苦觸為緣諸受，或順不苦不樂觸為緣諸受。**

玄二、六種

**復有六受身。則眼觸所生受，耳、鼻、舌、身、意觸所生受。**

地三、結

**總名受蘊。**

天二、想蘊3　地一、徵

**云何想蘊？**

地二、釋2　玄一、有相等

**謂有相想、無相想、狹小想、廣大想、無量想、無諸所有無所有處想。**

　　謂有相想等者：集論中說：何等有相想？謂除不善言說、無想界定，及有頂定想，所餘諸想。何等無相想？謂所餘想。何等小想？謂能了欲界想。何等大想？謂能了色界想。何等無量想？謂能了空無邊處、識無邊處想。何等無少所有無所有處想？謂能了無所有處想。（集論一卷四頁）此應準釋。

玄二、六想身

**復有六想身。則眼觸所生想，耳、鼻、舌、身、意觸所生想。**

地三、結

**總名想蘊。**

天三、行蘊3　地一、徵

**云何行蘊？**

地二、釋2　玄一、六思身

**謂六思身。則**[^22]**眼觸所生思，耳、鼻、舌、身、意觸所生思。**

玄二、所餘法

**復有所餘，除受及想諸心法等。**

地三、結

**總名行蘊。**

天四、識蘊3　地一、徵

**云何識蘊？**

地二、釋2　玄一、三種

**謂心、意、識。**

玄二、六種

**復有六識身。則眼識，耳、鼻、舌、身、意識。**

地三、結

**總名識蘊。**

亥二、例差別

**前受、想、行蘊及此識蘊，皆有過去、未來、現在、內、外等差別，如前廣說。**

酉四、結

**是名為蘊。**

申二、蘊善巧2　酉一、徵

**云何蘊善巧？**

酉二、釋2　戌一、略

**謂善了知如**[^23]**所說蘊種種差別性、非一眾多性，除此法外，更無所得、無所分別，是名略說蘊善巧義。**

戌二、廣3　亥一、蘊種種差別性2　天一、徵

**云何名蘊種種差別性？**

天二、釋

**謂色蘊異、受蘊異，乃至識蘊異，是名種種差別性。**

亥二、蘊非一眾多性2　天一、徵

**云何名蘊非一眾多性？**

天二、釋2　地一、舉色蘊3　玄一、標

**謂色蘊非一眾多品類。**

玄二、釋

**大種所造差別故，去來今等品類差別故。**

玄三、結

**是名色蘊非一眾多性。**

地二、例餘蘊

**如是餘蘊，隨其所應皆當了知。**

亥三、除此法外更無所得無所分別3　天一、徵

**云何除此法外，更無所得、無所分別？**

天二、釋

**謂唯蘊可得、唯事可得。**

　　唯蘊可得等者：總說諸蘊苦相廣大，是名唯蘊可得。別說諸蘊唯色等五，是名唯事可得。

**非離蘊外有我可得，有常恆住無變易法是可得者，亦無少法是我所有。**

天三、結

**故除此外，更無所得、無所分別。**

　　有常恆住無變易法等者：此中義顯有情世間決定無常無恆，及器世間定非久住，皆是有變易法，故作是說。以離蘊外無變易法定非有故。

午二、界善巧2　未一、徵

**云何界？云何界善巧？**

未二、釋2　申一、界3　酉一、標

**謂界有十八。**

酉二、列

**則眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界。**

酉三、結

**是名為界。**

申二、界善巧2　酉一、出體性

**若復於彼十八種法，從別別界、別別種子、別別種性生起出現，如實了知、忍可、審察，名界善巧。**

　　從別別界等者：謂從眼界乃至意識界種種差別，名別別界。為顯差別為因，是故更說別別種子、別別種性，由種子義、或種性義是界義故。如決擇分說。（陵本五十六卷十頁4519）

酉二、顯所為

**如實了知十八種法，從別別界別別而轉，即於因緣而得善巧，是故說此名界善巧。**

午三、處善巧2　未一、徵

**云何處？云何處善巧？**

未二、釋2　申一、處3　酉一、標

**謂處有十二。**

酉二、列

**則眼處、色處、耳處、聲處、鼻處、香處、舌處、味處、身處、觸處、意處、法處。**

酉三、結

**是名為處。**

申二、處善巧3　酉一、出體性3　戌一、生眼識等

**處善巧者，謂眼為增上緣，色為所緣緣，等無間滅意為等無間緣，生起眼識及相應法。**

戌二、生耳識等

**耳為增上緣，聲為所緣緣，等無間滅意為等無間緣，生起耳識及相應法。**

戌三、生餘識等

**如是乃至意為等無間緣，此生作意為增上緣，法為所緣緣，生起意識及相應法。**

　　此生作意為增上緣者：此說能生意識作意，名為意識增上緣。當知此依不了義說，若依了義，應說末那為增上緣。

酉二、顯所為

**如是六識身及相應法，皆由三緣而得流轉。謂增上緣、所緣緣、等無間緣。**

酉三、結名

**若於如是諸內外處緣得善巧，名處善巧。**

午四、緣起善巧2　未一、徵

**云何緣起？云何緣起善巧？**

未二、釋2　申一、緣起2　酉一、釋

**謂無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死，乃至招集如是純大苦蘊。**

酉二、結

**是名緣起。**

申二、緣起善巧2　酉一、顯所為3　戌一、無常義

**若復了知唯有諸法滋潤諸法，唯有諸法等潤諸法，唯有諸行引發諸行；而彼諸行因所生故、緣所生故，本無而有，有已散滅，體是無常。**

　　唯有諸法滋潤諸法等者：緣起支中，愛、取煩惱，名能潤法。行等種子，名所潤法。潤唯少分，是名滋潤；潤已遍滿，是名等潤。

戌二、苦義

**是無常故，即是生法，老法，病法，死法，愁、悴、悲、歎、憂、苦、惱法；是生法故，乃至是惱法故，則名為苦。**

戌三、無我義

**由是苦故，不得自在，其力羸劣，由是因緣，定無有我。**

酉二、結得名

**若於如是緣生法中，由如是等種種行相，善巧了達，或無常智、或苦智、或無我智，是名緣起善巧。**

午五、處非處善巧2　未一、釋2　申一、例緣起

**又處非處善巧，當知即是緣起善巧差別。**

申二、顯差別2　酉一、標

**此中差別者，謂由處非處善巧故，能正了知非不平等因果道理。則善不善法有果異熟。**

酉二、釋

**若諸善法能感可愛果異熟法，諸不善法能感非愛果異熟法。**

未二、結

**若能如是如實了知，名處非處善巧。**

巳二、結略義3　午一、標

**此五善巧略則為二。**

午二、列

**一、自相善巧，二、共相善巧。**

午三、釋

**由蘊善巧顯自相善巧，由餘善巧顯共相善巧。**

辰五、結

**如是總名善巧所緣。**

卯四、淨惑所緣2　辰一、徵

**云何淨惑所緣？**

辰二、釋2　巳一、由世俗道2　午一、顯所緣2　未一、略標

**謂觀下地麤性、上地靜性。如欲界對初靜慮，乃至無所有處對非想非非想處。**

未二、廣辨2　申一、明體相2　酉一、標列麤性

**云何麤性？謂麤性有二。一、體麤性，二、數麤性。**

酉二、別釋相望2　戌一、欲界最初靜慮相望2　亥一、體麤性2　天一、正顯欲界

**體麤性者，謂欲界望初靜慮，雖皆具五蘊，而欲界中過患深重，苦住增上，最為鄙劣，甚可厭惡，是故說彼為體麤性。**

天二、簡初靜慮

**初靜慮中則不如是，極靜、極妙，是故說彼為體靜性。**

亥二、數麤性

**數麤性者，謂欲界色蘊有多品類，應知應斷，如是乃至識蘊亦爾，是故說彼為數麤性。**

戌二、諸餘上地展轉相望2　亥一、總顯

**如是上地展轉相望，若體麤性、若數麤性，隨其所應，當知亦爾。**[^24]**如是麤性，於諸上地展轉相望，乃至極於無所有處，一切下地苦惱增多，壽量減少；一切上地苦惱減少，壽量增多。**

亥二、別簡

**非想非非想處唯靜、唯妙，更無上地勝過此故。**

申二、舉要義2　酉一、標

**以要言之，有過患義是麤性義。**

酉二、釋2　戌一、麤性

**若彼彼地中過患增多，即由如是過患增多性故，名為麤性。**

戌二、靜性

**若彼彼地中過患減少，即由如是過患減少性故，名為靜性。**

午二、顯淨惑3　未一、標

**此是世間由世俗道淨惑所緣。**

未二、徵

**何以故？**

未三、釋

**彼觀下地多諸過患，如病、如癰，猶如毒箭，不安隱性，以為麤性；觀於上地與彼相違，以為**[^25]**靜性。**

　　如病如癰等者：苦所逼切，故喻病癰。苦所隨逐，故喻毒箭。苦惱增多，名不安隱。

**斷除下地所有煩惱，始從欲界乃至上極無所有處。此是暫斷，非究竟斷，以於後時更相續故。**

巳二、由出世道4　午一、標

**出世間道淨惑所緣復有四種。**

午二、列

**一、苦聖諦，二、集聖諦，三、滅聖諦，四、道聖諦。**

午三、釋2　未一、辨相2　申一、別4　酉一、苦聖諦

**云何苦聖諦？謂生苦、老苦、病苦、死苦、怨憎會苦、愛別離苦、求不得苦，略說一切五取蘊苦，名苦聖諦。**

　　謂生苦老苦等者：此中八苦，各由五相。生苦五相者，謂眾苦所隨故，麤重所隨故，眾苦所依故，煩惱所依故，不隨所欲離別法故。老苦五相者，謂於五處衰退故苦。一、盛色衰退故；二、氣力衰退故；三、諸根衰退故；四、受用境界衰退故；五、壽量衰退故。病苦五相者，一、身性變壞故；二、憂苦增長多住故；三、於可意境不喜受用故；四、於不可意境非其所欲彊受用故；五、能令命根速離壞故。死苦五相者，一、離別所愛盛財寶故；二、離別所愛盛朋友故；三、離別所愛盛眷屬故；四、離別所愛盛自身故；五、於命終時備受種種極重憂苦故。怨憎會苦五相者，一、與彼會生憂苦故；二、治罰畏所依止故；三、惡名畏所依止故；四、苦逼迫命終怖畏所依止故；五、越正法惡趣怖畏所依止故。愛別離苦五相者，謂不與彼會生愁惱故，由此因緣生怨歎故，由此因緣身擾惱故，念彼眾德思戀因緣意熱惱故，應受用等有所闕故。如愛別離苦，求不得苦當知亦爾。五取蘊苦五相者，謂生苦器故，依生苦器故，苦苦器故，壞苦器故，行苦性故。如決擇分說。（陵本六十一卷一十四頁4934）

酉二、集聖諦

**云何集聖諦？謂若愛、若後有愛、若喜貪俱行愛、若彼彼喜樂愛等，名集聖諦。**

　　謂若愛若後有愛等者：決擇分說：愛云何？謂於自體親昵藏護。後有愛云何？謂求當來自體差別。喜貪俱行愛云何？謂於現前、或於已得可愛色聲香味觸法起貪著愛。彼彼希望愛云何？謂於所愛色等起希求愛。（陵本五十五卷十三頁4442）此應準釋。

酉三、滅聖諦

**云何滅聖諦？謂即此愛等無餘斷滅，名滅聖諦。**

酉四、道聖諦

**云何道聖諦？謂八支等聖道，名道聖諦。**

申二、總3　酉一、明建立2　戌一、標

**當知此中，依黑品白品果因建立故，建立四聖諦。**

戌二、釋

**謂苦諦是黑品果；集諦是黑品因；滅諦是白品果；道諦是白品因，能得、能證故。**

　　能得能證故者：謂由道諦四種行相善多修習，能得、能證滅諦果故。

酉二、喻次第

**又苦諦如病，初應遍知；集諦如病因緣，次應遠離；滅諦如無病，次應觸證；道諦如良藥，復應修習及多修習。**

　　苦諦如病初應遍知等者：此中遍知唯說苦諦，義顯苦諦有二種相，名遍知故，所謂自相及與共相。餘諦不爾，但知自相，是故不說。又復遠離唯說集諦，義顯集諦是黑品因，因若遠離，苦亦永斷，是故偏說。

酉三、辨得名2　戌一、諦義2　亥一、第一義

**又苦諦苦義，乃至道諦道義，是如是實，非不如實；是無顛倒，非是顛倒；故名為諦。**

　　是如是實等者：理成就性，是名為如。義無虛妄，是名為實。如應安立，名無顛倒。

亥二、第二義

**又彼自相無有虛誑，及見彼故無倒覺轉，是故名諦。**

　　又彼自相無有虛誑等者：世間愚夫於彼諸法覺無乖諍，名彼自相無有虛誑。又諸聖者已見諦故，如其法性證無乖諍，名見彼故無倒覺轉。此依世俗及與勝義建立差別，是故名諦。

戌二、聖諦2　亥一、問

**問：何故諸諦唯名聖諦？**

亥二、答2　天一、唯諸聖證

**答：唯諸聖者於是諸諦同謂為諦，如實了知、如實觀見；一切愚夫不如實知、不如實見；是故諸諦唯名聖諦。**

天二、具二諦義

**又於愚夫，唯由法爾說名為諦，不由覺悟。於諸聖者俱由二種。**

未二、顯義4　申一、苦差別3　酉一、釋得名3　戌一、生苦

**又生苦者，謂於生時發生種種身心苦受，非生自體即是其苦。為苦因緣，故名為苦。**

戌二、老苦等

**廣說乃至求不得苦，謂由所求不得因緣發生種種身心苦受，非求不得體即是苦。為苦因緣，故名為苦。**

戌三、略說一切五取蘊苦3　亥一、標

**如是當知略說一切五取蘊苦。謂由生等異門，唯顯了苦苦；由此五取蘊苦，亦顯了所餘壞苦、行苦。**

亥二、徵

**所以者何？**

亥三、釋

**如五取蘊具攝三受，如是能與如前所說苦苦為器；當知此中，亦即具有前所未說壞苦、行苦。**

酉二、顯異說2　戌一、問

**問：何故世尊苦苦一種以自聲說，壞苦、行苦以異門說？**

　　苦苦一種以自聲說等者：謂於苦受安立苦苦，是名以自聲說。依樂受、不苦不樂受安立壞苦及與行苦，是名以異門說。

戌二、答3　亥一、由等轉

**答：於苦苦中，若凡、若聖，一切等有苦覺慧轉。**

亥二、由厭患

**又苦苦性極可厭患。**

亥三、由易入2　天一、於纔說

**又從先來未習慧者，纔為說時則便易入。**

天二、於諸諦

**又於諸諦，令所調伏可化有情易得入故。**

酉三、廣建立2　戌一、徵

**云何建立三種苦性？**

戌二、釋3　亥一、苦苦性2　天一、總標義

**謂先所說生苦乃至求不得苦，即顯苦受及所依處為苦苦性。如是名為建立苦苦性。**

　　即顯苦受及所依處為苦苦性者：前說生等異門，唯顯了苦苦。又說生等為苦因緣，故名為苦。由是當知，此說苦受，即彼苦苦；此所依處，即苦因緣。

天二、別釋相

**諸有是彼所對治法。謂少是老所治，無病是病所治，命是死所治，親愛合會是怨憎會所治，非愛別離是愛別離所治，所求稱遂是求不得所治。**

　　諸有是彼所對治法者：此中諸有，謂諸有情有所依身。由是便為眾苦之所隨逐，是即名為苦所治法。

亥二、壞苦性4　天一、總標義

**復有苦受及所依處所起煩惱，復有無病等順樂受處等及彼所生受所起煩惱，如是總說為壞苦性。**

天二、釋得名

**此中樂受及所依處，由無常故，若變若異，受彼增上所生眾苦。若諸煩惱，於一切處正生起時，纏縛其心，令心變壞，即生眾苦。故名壞苦。**

天三、引教證

**如世尊言：入變壞心，執母邑手，乃至廣說。又如說言：住貪欲纏，領受貪欲纏緣所生身心憂苦；如是住瞋恚、惛沈睡眠、掉舉惡作、疑纏，領受彼纏緣所生身心憂苦。由此至教第一至教，諸煩惱中苦義可得，壞義可得，故說煩惱為壞苦性。**

天四、結建立

**如是名為建立壞苦性。**

亥三、行苦性3　天一、出體性2　地一、標遍行

**若行苦性，遍行一切五取蘊中。**

地二、舉要義

**以要言之，除苦苦性，除煩惱攝變壞苦性，除樂受攝及所依處變壞苦性，諸餘不苦不樂受俱行，若彼所生、若生彼緣、若生住器所有諸蘊，名行苦性。**

　　若彼所生若生彼緣等者：謂若諸蘊從煩惱生，名彼所生。蘊為所依，能生煩惱，名生彼緣。諸有情生及盡壽住，要以諸蘊為所受用，名生住器。

天二、釋苦名

**由彼諸蘊其性無常，生滅相應，有一切取，三受麤重之所隨逐，不安隱攝，不脫苦苦及以壞苦，不自在轉。由行苦故，說名為苦。**

天三、結建立

**如是名為建立行苦性。**

　　有一切取三受麤重之所隨逐者：欲取、見取、戒禁取、我語取，名一切取。苦、樂等受，是名三受。三界有情所依自體，皆為如是一切麤重之所隨逐，是故彼蘊名有取蘊。

申二、愛差別2　酉一、出異名

**又即彼愛亦名希求，亦名欣欲，亦名喜樂。**

酉二、顯差別2　戌一、標

**即此希求由三門轉。**

戌二、釋2　亥一、由二種

**謂希求後有，及希求境界。**

亥二、配三門2　天一、後有愛

**若希求後有，名後有愛。**

天二、餘二愛2　地一、標列

**希求境界復有二種。謂於已得境界，有喜著俱行愛；若於未得境界，有希求和合俱行愛。**

地二、別配

**當知此中，於已得境界喜著俱行愛，名喜貪俱行愛；於未得境界希求和合俱行愛，名彼彼喜樂愛。**

　　又即彼愛亦名希求等者：前說若愛、若後有愛、若喜貪俱行愛、若彼彼喜樂愛，名集聖諦。當知此中，愛是總名，後有愛等是其差別。今依此義，說即彼愛名希求等。又說即此希求由三門轉，如文可知。

申三、滅差別2　酉一、標

**滅有二種。**

酉二、列

**一、煩惱滅，二、所依滅。**

申四、道差別2　酉一、標

**道有二種。**

酉二、列

**一、有學道，二、無學道。**

午四、結

**如是當知名出世道淨惑所緣。**

丑三、結

**如是已說四種所緣。一、遍滿所緣，二、淨行所緣，三、善巧所緣，四、淨惑所緣。**

子四、教授2　丑一、徵

**云何教授？**

丑二、釋2　寅一、四教授3　卯一、標

**謂四教授。**

卯二、列

**一、無倒教授，二、漸次教授，三、教教授，四、證教授。**

卯三、釋4　辰一、無倒教授3　巳一、徵

**云何無倒教授？**

巳二、釋

**謂無顛倒宣說法義，令其受持、讀誦、修學，如實出離，正盡眾苦，作苦邊際。**

巳三、結

**如是名為無倒教授。**

　　令其受持讀誦修學等者：此中略顯五道差別。言受持、讀誦、修學者，謂由資糧道及加行道。言如實出離者，謂由見道。言正盡眾苦者，謂由修道。言作苦邊際者，謂由究竟道。

辰二、漸次教授3　巳一、徵

**云何漸次教授？**

巳二、釋3　午一、為說法義

**謂稱時機宣說法義，先令受持讀誦淺近，後方令彼學深遠處。**

午二、為入現觀

**又為令入初諦現觀，先教苦諦，後集滅道。**

午三、為得諸定

**又為令得靜慮等至，先教最初靜慮等至，後教其餘靜慮等至。**

巳三、結

**如是等類，應知名為漸次教授。**

辰三、教教授2　巳一、徵

**云何教教授？**

巳二、釋

**謂從尊重、若似尊重，達解瑜伽軌範、親教，或諸如來，或佛弟子所聞正教，即如其教不增不減教授於他，名教教授。**

　　謂從尊重若似尊重等者：此說尊重、若似尊重，謂即達解瑜伽或軌範師、或親教師，或復說餘尊重、若似尊重。如下說言：若有自愛補特伽羅初修業者，始修業時，為隨證得自義利故，先應四處安住正念，然後往詣善達瑜伽或軌範師、或親教師、或餘尊重、似尊重所。（陵本三十卷一頁2483）此可準知。

辰四、證教授2　巳一、徵

**云何證教授？**

巳二、釋

**謂如自己獨處空閑所得、所觸、所證諸法，為欲令他得、觸、證故，方便教授，名證教授。**

　　所得所觸所證者：得先未得預流果故，是名所得。即此為依，復能契會上學果故，是名所觸。證得究竟阿羅漢果，於諸惑斷能作證故，是名所證。

寅二、諸相圓滿教授4　卯一、標

**復有諸相圓滿教授。**

卯二、徵

**其事云何？**

卯三、釋2　辰一、標列三種

**謂由三種神變教授。三神變者，一、神境神變，二、記說神變，三、教誡神變。**

辰二、別顯堪能3　巳一、神境神變

**由神境神變，能現種種神通境界，令他於己生極尊重；由彼於己生尊重故，於屬耳聽瑜伽作意，極生恭敬。**

巳二、記說神變

**由記說神變，能尋求他心行差別。**

巳三、教誡神變

**由教誡神變，如根、如行、如所悟入為說正法，於所修行能正教誡。**

卯四、結

**故三神變能攝諸相圓滿教授。**

　　謂由三種神變教授等者：此中神境神變，當知攝屬神境智通。記說神變，當知攝屬心差別智通。教誡神變，當知攝屬漏盡智通。義如菩薩地說。（陵本三十七卷十九頁3073）

**瑜伽師地論科句披尋記卷第二十七**

[^1]: 「硬」，大正作「鞭」。

[^2]: 「硬」，大正作「鞭」。

[^3]: 「池」，磧砂作「地」。

[^4]: 「非親附、非執受」，大正作「親附執受」。

[^5]: 磧砂、大正、陵本無「始從面門鼻門」一句。

[^6]: 「若」，磧砂作「共」。

[^7]: 「生」，磧砂作「主」。

[^8]: 磧砂、大正、陵本無「息」字。

[^9]: 「逆」，磧砂作「之」。

[^10]: 「算」，磧砂作「等」。

[^11]: 「任」，磧砂作「住」。

[^12]: 「相」，磧砂作「根」。

[^13]: 「取」，磧砂作「轉」。

[^14]: 「或」，磧砂作「惑」。

[^15]: 磧砂無「於」字。

[^16]: 「住」，磧砂作「依」。

[^17]: 「苦」，磧砂作「若」。

[^18]: 「睡眠」，磧砂作「眠睡」。

[^19]: 「隨」，磧砂作「墮」。

[^20]: 「今」，磧砂作「令」。

[^21]: 「怱」，磧砂、大正作「思」。

[^22]: 「則」，磧砂作「即」。

[^23]: 磧砂無「如」字。

[^24]: 「如是上地展轉相望，若體麤性、若數麤性，隨其所應，當知亦爾。」此段文，披尋記原置於【亥二、數麤性】一科之下。

[^25]: 「為」，陵本作「違」。
