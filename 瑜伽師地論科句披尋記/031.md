# 瑜伽師地論科句披尋記卷第三十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第三瑜伽處之二**

天三、緣性緣起所緣3　地一、徵

**云何勤修緣起觀者，尋思六事差別所緣毗鉢舍那？**

地二、釋6　玄一、尋思義2　黃一、釋

**謂依緣性緣起增上正法聽聞受持增上力故，能正了知如是如是諸法生故，彼彼法生；如是如是諸法滅故，彼彼法滅。此中都無自在、作者、生者、化**[^1]**者，能造諸法；亦無自性、士夫、中間能轉變者，轉變諸法。**

黃二、結

**若能了知如是等義，是名尋思諸緣起義。**

　　如是如是諸法生故等者：緣起經說：此有故彼有，此生故彼生，所謂無明緣行，乃至生緣老死，起愁歎苦憂惱，是名為純大苦蘊集。又緣起聖道經說：無明滅故，行即隨滅，乃至由生滅故，老死愁歎憂苦擾惱皆亦隨滅，如是永滅純大苦聚。此說諸法生滅，準義應知。

玄二、尋思事

**復審思擇十二有支若內若外，而起勝解，是名尋思諸緣起事。**

　　十二有支若內若外者：十二支中，內處攝法，說名為內；外處攝法，說名為外。

玄三、尋思相2　黃一、自相

**復審思擇：無明支等，前際無知、後際無知。如是廣說，如前**[^2]**分別緣起支中。是名尋思緣起自相。**

　　如是廣說等者：有尋有伺地中，說有緣起差別。從無明支乃至老死支，一一分別，如彼廣說應知。（陵本九卷十六頁702）

黃二、共相2　宇一、釋3　宙一、無常

**復審思擇：如是一切緣生諸行，無不皆是本無今有，有已散滅，是故前後皆是無常。**

宙二、苦

**皆有生老病死法故，其性是苦。**

宙三、空無我

**不自在故，中間士夫不可得故，性空、無我。**

宇二、結

**是名尋思緣起共相。**

　　本無今有有已散滅等者：如有頌言：法不能生他，亦不能自生，眾緣有故生，非故新新有。由此義顯本無今有。又有頌言：法不能滅他，亦不能自滅，眾緣有故生，生已自然滅。由此義顯有已散滅。此生無常及滅無常，說名前後皆是無常。

玄四、尋思品2　黃一、釋2　宇一、黑品攝

**復審思擇：我若於彼無常、苦、空、無我諸行如實道理發生迷惑，便為顛倒，黑品所攝，廣說如前。**

宇二、白品攝

**若不迷惑，便無顛倒，白品所攝，廣說如前。**

黃二、結

**是名尋思諸緣起品。**

玄五、尋思時2　黃一、釋

**復審思擇：於過去世所得自體無正常性，如是已住；於現在世所得自體無正常性，如是今住；於未來世所得自體無正常性，如是當住。**

黃二、結

**是名尋思諸緣起時。**

　　無正常性如是已住等者：彼彼自體，於去來今一期生中相似暫住，然實剎那速滅，性是無常，是故說彼無正常性，如是已住、今住、當住。

玄六、尋思理2　黃一、觀待道理2　宇一、釋2　宙一、約真俗辨2　洪一、標

**復審思擇：唯有諸業及異熟果，其中主宰都不可得。所謂作者及與受者。唯有於法假想建立。**

洪二、釋

**謂於無明緣行乃至生緣老死中，發起假想**[^3]**，施設言論，說為作者及與受者。**

　　說為作者及與受者者：如有頌言：若壞於色身，名身亦隨滅，而言今後世，自作自受果。前後差別故，自因果攝故，作者與受者，一異不可說。由是當知此假說義。

**有如是名、如是種、如是性、如是飲食、如是領受若苦若樂、如是長壽、如是久住、如是極於壽量邊際。**

　　有如是名如是種等者：世俗言說士夫類中，略有如是八言說句。名，謂呼召假名。種，謂剎帝利等種類差別。性，謂族性，父母差別。受用飲食，或劣或勝，是名如是飲食。於現法中，或時興盛住諸安樂，或時衰損住諸苦惱，是名如是領受若苦若樂。人壽分量住時差別，或住少年、或住中年、或住老年，是名如是長壽。一切異生壽無邊際，是名如是久住。阿羅漢等住最後有，壽有邊際，是名如是極於壽量邊際。

宙二、約因緣辨2　洪一、標列

**又於此中有二種果及二種**[^4]**因。二種果者，一、自體果，二、受用境界果。二種因者，一、牽引因，二、生起因。**

洪二、隨釋2　荒一、二種果2　日一、自體果

**自體果者，謂於今世諸異熟生六處等法。**

　　諸異熟生六處等法者：此中等言，等取觸受。分別緣起初勝法門經說：若於生身六處已滿，雖是受用所依究竟，而未得名受用究竟。由因及受，方得說名受用究竟。是故應知，要須受用所依究竟，及與受用因體究竟，方得說名生身究竟。義應準知。又復此受，唯異熟生，亦名所依麤重受，與下境界受別。

日二、受用境界果

**受用境界果者，謂愛非愛業增上所起六觸所生諸受。**

　　受用境界果者至所生諸受者：受用色等為境界時，若可愛、若不可愛，由是能生樂苦二受。當知此受，或先業起、或現緣生，亦名彼果境界受。

荒二、二種因2　日一、辨體相2　月一、牽引因3　盈一、標漸次

**牽引因者，謂於二果發起愚癡；愚癡為先，生福、非福及不動行；行能攝受後有之識，令生有芽。**

盈二、隨難釋

**謂能攝受識種子故，令其展轉攝受後有名色種子、六處種子、觸受種子。為令當來生支想所攝識、名色、六處、觸、受次第生故，今先攝受彼法種子。**

盈三、結得名

**如是一切名牽引因。**

　　如是一切名牽引因者：有尋有伺地中，唯依淨不淨業施設牽引因。今說從無明支乃至受支，彼一切法皆名牽引因，以是能引所引緣起攝故，由此能引生、老死支異熟果故。

月二、生起因2　盈一、釋

**生起因者，謂若領受諸無明觸所生受時，由境界愛生後有愛，及能攝受愛品、癡品所有諸取；由此勢力、由此功能，潤業種子，令其能與諸異熟果。**

盈二、結

**如是一切名生起因。**

　　如是一切名生起因者：有尋有伺地中，唯說愛為生起因。今從愛支乃至有支，總攝一切名生起因，以是能生緣起攝故，生、老死支苦異熟果為所生故。

日二、顯增上

**由此二因增上力故，便為三苦之所隨逐，招集一切純大苦蘊。**

宇二、結

**如是名依觀待道理，尋思緣起所有道理。**

黃二、餘三道理2　宇一、別釋

**復審思擇：於是緣性緣起觀中，善修、善習、善多修習，能斷愚癡。又審思擇：如是道理，有至教量，有內現證，有比度法，亦有成立法性等義。**

宇二、總結

**如是名依作用道理、證成道理、法爾道理尋思緣起所有道理。**

地三、結

**是名勤修緣起觀者，尋思六事差別所緣毗鉢舍那。**

天四、界差別所緣3　地一、徵

**云何勤修界差別觀者，尋思六事差別所緣毗鉢舍那？**

地二、釋6　玄一、尋思義3　黃一、標

**謂依界差別增上正法聽聞受持增上力故，能正解了一切界義。**

黃二、釋

**謂種性義及種子義、因義、性義，是其界義。**

黃三、結

**如是名為尋思界義。**

玄二、尋思事

**又正尋思地等六界內外差別，發起勝解，如是名為尋思界事。**

　　又正尋思地等六界內外差別者：自有情數，說名為內；他有情數，說名為外。

玄三、尋思相2　黃一、自相

**又正尋思：地為堅相，乃至風為輕動相，識為了別相，空界為虛空相、遍滿色相、無障礙相。是名尋思諸**[^5]**界自相。**

黃二、共相

**又正尋思：此一切界，以要言之，皆是無常乃至無我。是名尋思諸界共相。**

玄四、尋思品2　黃一、釋2　宇一、黑品攝

**又正尋思：於一合相**[^6]**界差別性不了知者，由界差別所合**[^7]**成身，發起高慢，便為顛倒，黑品所攝，廣說如前。**

宇二、白品攝

**與上相違，便無顛倒，白品所攝，廣說如前。**

黃二、結

**如是名為尋思界品。**

玄五、尋思時

**又正尋思：去來今世六界為緣，得入母胎。如是名為尋思界時。**

　　六界為緣得入母胎者：意地中說：三處現前，得入母胎，乃至廣說一切種子異熟所攝執受所依阿賴耶識和合依託。（陵本一卷十七頁[^8]90）當知此中，若無產處障礙過患，是即空界為緣；若無種子障礙過患，是即地界乃至風界為緣；阿賴耶識和合依託，是即識界為緣。

玄六、尋思理2　黃一、觀待道理2　宇一、釋2　宙一、約真俗辨

**又正尋思：如草木等眾緣和合，圍繞虛空，數名為舍。如是六界為所依故，筋骨血肉眾緣和合，圍繞虛空，假想、等想施設言論，數名為身。**

宙二、約因緣辨

**復由宿世諸業煩惱及自種子以為因緣。**

宇二、結

**如是名依觀待道理尋思諸界差別道理。**

黃二、餘三道理2　宇一、別釋

**又正尋思：若於如是界差別觀善修、善習、善多修習，能斷憍慢。又正尋思：如是道理，有至教量，有內證智，有比**[^9]**度法，有成立法性、難思法性、安住法性。**

宇二、總結

**如**[^10]**是名依作用道理、證成道理、法爾道理尋思諸界差別道理。**

地三、結

**是名勤修界差別觀者，尋思六事差別所緣毗鉢舍那。**

天五、阿那波那念所緣3　地一、徵

**云何勤修阿那波那念者，尋思六事差別所緣毗鉢舍那？**

地二、釋6　玄一、尋思義2　黃一、釋

**謂**[^11]**依入出息念增上正法聽聞受持增上力故，能正了知於入出息所緣境界，繫心了達，無忘明記，是阿那波那念義。**

黃二、結

**如是名為尋思其義。**

玄二、尋思事

**又正尋思：入息、出息在內可得；繫屬身故，外處攝故，內外差別。如是名為尋思其事。**

玄三、尋思相2　黃一、自相3　宇一、標

**又正尋思：入息有二，出息有二。**

宇二、釋2　宙一、入出息

**若風入內，名為入息；若風出外，名為出息。**

宙二、彼差別

**復正了知：如是為長入息、出息，如是為短入息、出息，如是息遍一切身分。**

宇三、結

**是名尋思諸息自相。**

黃二、共相

**又正尋思：入息滅已有出息生，出息滅已有入息生，入出息轉繫屬命根及有識身；此入出息及所依止皆是無常。是名尋思諸息共相。**

玄四、尋思品2　黃一、釋2　宇一、黑品攝

**又正尋思：若於如是入息、出息不住正念，為惡尋思擾亂其心，便為顛倒，黑品所攝，是有諍法，廣說如前。**

宇二、白品攝

**與上相違，便無顛倒，白品所攝，是無諍法，廣說如前。**

黃二、結

**如是名為尋思其品。**

玄五、尋思時

**又正尋思：去來今世，入出息轉繫屬身心，身心繫屬入息、出息。如是名為尋思其時。**

玄六、尋思理2　黃一、觀待道理2　宇一、釋

**又正尋思：此中都無持入息者、持出息者，入息、出息繫屬於彼；唯於從因從緣所生諸行，發起假想，施設言論，說有能持入出息者。**

宇二、結

**如是名依觀待道理尋思其理。**

黃二、餘三道理2　宇一、別釋

**又正尋思：若於如是入出息念善修、善習、善多修習，能斷尋思。又正尋思：如是道理，有至教量，有內證智，有比度法，有成立法性、難思法性、安住法性，不應思議、不應分別，唯應信解。**

宇二、總結

**如是名依作用道理、證成道理、法爾道理尋思其理。**

地三、結

**是名勤修阿那波那念者，尋思六事差別所緣毗鉢舍那。**

亥二、總結2　天一、數修止觀

**如是依止淨行所緣，尋思六事差別觀已，數數於內令心寂靜，數數復於如所尋思，以勝觀行審諦伺察。**

天二、展轉增勝

**彼由奢摩他為依止故，令毗鉢舍那速得清淨；復由毗鉢舍那為依止故，令奢摩他增長廣大。**

戌二、指善巧所緣等

**若依止善巧所緣及淨惑所緣，尋思六事差別所緣**[^12]**毗鉢舍那，於其自處我後當說。**

　　若依止善巧所緣等者：依止善巧所緣，尋思六事差別所緣毗鉢舍那，不見此文。依止淨惑所緣，尋思六事差別所緣毗鉢舍那，如下依世間道了相作意中，一一分別。（陵本三十三卷二頁2674）今指彼故，名後當說。

巳三、辨加行4　午一、總標

**復次，此中有九種白品所攝加行。與此相違，當知即是九種黑品所攝加行。**

午二、略說2　未一、白品攝3　申一、徵

**云何名為白品所攝九種加行？**

申二、列

**一、相應加行，二、串習加行，三、不緩**[^13]**加行，四、無倒**[^14]**加行，五、應時加行，六、解了加行，七、無厭足加行，八、不捨軛加行，九、正加行。**

申三、釋2　酉一、於初靜慮

**由此九種白品所攝加行故，能令其心速疾得定，令三摩地轉更昇**[^15]**進。**

　　能令其心速疾得定等者：最初獲得初靜慮地近分，是名得定。於初靜慮證入根本圓滿、自在，是名轉更昇進。

酉二、於餘定地

**又由此故，於所應往地及隨所應得，速疾能往、能得，無有稽遲。**

未二、黑品攝2　申一、於初靜慮

**黑品所攝九種加行，不能令心速疾得定，不令三摩地轉更昇**[^16]**進。**

申二、於餘定地

**又由此故，於所應往地及隨所應得，極大稽遲，不能速疾往趣、獲得。**

　　於所應往地及隨所應得者：除初靜慮，往趣餘靜慮地，乃至非想非非想處，是名所應往地。於地地中，證入近分及根本定，是名隨所應得。

午三、廣釋2　未一、白品攝2　申一、釋9　酉一、相應加行3　戌一、徵

**云何名為相應加行？**

戌二、釋

**謂若貪行者，應於不淨安住其心；若瞋行者，應於慈愍安住其心；若癡行者，應於緣起安住其心；若憍慢行者，應於界差別安住其心；若尋思行者，應於阿那波那念安住其心；若等分行者，或薄塵行者，應隨所樂攀緣一境安住其心；勤修加行。**

戌三、結

**如是名為相應加行。**

酉二、串習加行3　戌一、徵

**云何名為串習加行？**

戌二、釋2　亥一、標簡

**謂於奢摩他、毗鉢舍那，已曾數習乃至少分，非於一切皆初修業。**

亥二、釋因

**所以者何？初修業者，雖於相應所緣境界勤修加行，而有諸蓋**[^17]**數數現行，身心麤重。由是因緣，不能令心速疾得定。**

戌三、結

**如是名為串習加行。**

　　已曾數習乃至少分等者：如前說有已習行瑜伽師，謂除了相作意，於餘乃至加行究竟五作意中已善修習。又說初修業瑜伽師，謂初修業補特伽羅，安住一緣，勤修作意，乃至未得所修作意，未能觸證心一境性。（陵本二十八卷十三頁2371）今說數習及初修業，義應準知。若唯修習了相作意，當知說名少分。

酉三、不緩加行3　戌一、徵

**云何名為不緩加行？**

戌二、釋2　亥一、總標

**謂無間方便、殷重方便勤修觀行。**

亥二、別釋3　天一、不樂事業

**若從定出，或為乞食，或為恭敬承事師長，或為看病，或為隨順修和敬業，或為所餘如是等類諸所作事；而心於彼所作事業，不全隨順、不全趣向、不全臨入，唯有速疾令事究竟，還復精勤宴坐寂靜，修諸觀行。**

天二、不樂諠眾

**若有苾芻、苾芻尼、鄔波索迦、剎帝利、婆羅門等種種異眾共相會遇，雖久雜處，現相語儀**[^18]**，而不相續安立言論，唯樂遠離，勤修觀行。**

　　現相語儀者：謂問安隱吉祥，或問諸界調適，或問晝夜怡樂，示現如是相慰問語，隨世儀轉，是名現相語儀。

天三、趣所應證3　地一、標

**又能如是勇猛精進。謂我於今定當趣證所應證得，不應慢緩。**

地二、徵

**何以故？**

地三、釋2　玄一、思惟無常3　黃一、標

**我有多種橫死因緣。**

黃二、列

**所謂身中或風、或熱、或痰**[^19]**發動；或所飲食不正銷化，住在身中成**[^20]**宿食病；或為於外蛇蝎、蚰蜓、百足等類諸惡毒蟲之所蜇**[^21]**螫**[^22]**；或復為人非人等類**[^23]**之所驚恐；因斯夭**[^24]**沒。**

黃三、釋

**於如是等諸橫死處恆常思惟，修無常想，住不放逸。**

玄二、期多所作

**由住如是不放逸故，恆自思惟：我之壽命儻得更經七日、六日、五日、四日、三日、二日、一日、一時、半時、須臾、或半須臾、或經食頃、或從入息至於出息、或從**[^25]**出息至於入息，乃至存活經爾所時，於佛聖教精勤作意修習瑜伽，齊爾所時，於佛聖教，我當決定多有所作。**

戌三、結

**如是名為不緩加行。**

酉四、無倒加行3　戌一、徵

**云何名為無倒加行？**

戌二、釋

**謂如善達修瑜伽行諸瑜伽師之所開悟，即如是學，於法、於義不顛倒取，無有我慢，亦不安住自所見取，無邪僻執，於尊**[^26]**教誨終不輕毀。**

戌三、結

**如是名為無倒加行。**

酉五、應時加行3　戌一、徵

**云何名為應時加行？**

戌二、釋2　亥一、標列四相

**謂於時時間修習止相，於時時間修習觀相**[^27]**，於時時間修習舉相，於時時間修習捨相。**

亥二、廣顯差別2　天一、標

**又能如實了知其止、止相、止時；了知其觀、觀相、觀時；了知其舉、舉相、舉時；了知其捨、捨相、捨時。**

天二、釋4　地一、止等3　玄一、止

**云何為止？謂九相心住。能令其心無相、無分別、寂靜、極寂靜、等住寂止、純一無雜，故名為止。**

　　無相無分別等者：無色等相令心遽務，是名無相。無惡尋思令心躁擾，名無分別。無貪欲蓋等諸隨煩惱令心擾動，是名寂靜。離諸煩惱，住寂靜樂，名極寂靜。專注一趣，是名等住寂止。前後一味，無散亂轉，是名純一無雜。

玄二、止相4　黃一、徵

**云何止相？**

黃二、標

**謂有二種。**

黃三、列

**一、所緣相，二、因緣相。**

黃四、釋2　宇一、所緣相2　宙一、出體

**所緣相者，謂奢摩他品所知事同分影像，是名所緣相。**

宙二、顯業

**由此所緣，令心寂靜。**

宇二、因緣相

**因緣相者，謂依奢摩他所熏習心，為令後時奢摩他定皆清淨故，修習瑜伽毗鉢舍那所有加行，是名因緣相。**

　　依奢摩他所熏習心者：此說奢摩他品心一境性應知。

玄三、止時2　黃一、徵

**云何止時？**

黃二、釋2　宇一、第一義

**謂心掉舉時，或恐掉舉時，是修止時。**

宇二、第二義

**又依毗鉢舍那所熏習心，為諸尋思之所擾惱及諸事業所擾惱時，是修止時。**

　　及諸事業所擾惱時者：謂如前說，或為乞食，或為恭敬承事師長，或為看病，或為隨順修和敬業，如是等類，名諸事業應知。

地二、觀等3　玄一、觀

**云何為觀？謂四行、三門、六事差別所緣觀行。**

玄二、觀相4　黃一、徵

**云何觀相？**

黃二、標

**謂有二種。**

黃三、列

**一、所緣相，二、因緣相。**

黃四、釋2　宇一、所緣相2　宙一、出體

**所緣相者，謂毗鉢舍那品所知事同分影像。**

宙二、顯業

**由此所緣，令慧觀察。**

宇二、因緣相

**因緣相者，謂依毗鉢舍那所熏習心，為令後時毗鉢舍那皆清淨故，修習內心奢摩他定所有加行。**

玄三、觀時2　黃一、徵

**云何觀時？**

黃二、釋2　宇一、第一義

**謂心沈沒時，或恐沈沒時，是修觀時。**

宇二、第二義

**又依奢摩他所熏習心，先應於彼所知事境如實覺了，故於爾時是修觀時。**

地三、舉等3　玄一、舉

**云何為舉？謂由隨取一種淨妙所緣境界，顯示、勸導、慶慰其心。**

玄二、舉相

**云何舉相？謂由淨妙所緣境界，策勵其心，及彼隨順發勤精進。**

玄三、舉時

**云何舉時？謂心沈下時，或恐沈下時，是修舉時。**

地四、捨等3　玄一、捨

**云何為捨？謂於所緣心無染汙、心平等性，於止觀品調柔正直任運轉性，及調柔心有堪能性，令心隨與任運作用。**

　　令心隨與任運作用者：謂心任運相續無散亂轉，此能隨順與為增上故。

玄二、捨相

**云何捨相？謂由所緣令心上捨，及於所緣不發所有太過精進。**

　　謂由所緣令心上捨者：謂由捨相為所緣時，令心安住最極寂靜，是名上捨。離諸煩惱建立名捨故。

玄三、捨時

**云何捨時？謂於奢摩他、毗鉢舍那品，所有掉舉心已解脫，是修捨時。**

戌三、結

**如是名為應時加行。**

酉六、解了加行3　戌一、徵

**云何名為解了加行？**

戌二、釋2　亥一、定地諸相

**謂於如是所說諸相善取、善了。善取了已，欲入定時即便能入，欲住定時即便能住，欲起定時即便能起。**

亥二、不定地相

**或時棄捨諸三摩地所行影像，作意思惟諸不定地所有本性所緣境界。**

戌三、結

**如是名為解了加行。**

　　或時棄捨諸三摩地所行影像等者：所知事相似品類，說名同分所緣，是即三摩地所行影像。自性而住，若見、若聞、若覺、若知諸所有事，是即本性所緣境界。非心起相，得本性名。

酉七、無厭足加行3　戌一、徵

**云何名為無厭足加行？**

戌二、釋2　亥一、於勝善法

**謂於善法無有厭足，修斷無廢，於展轉上展轉勝處，多住希求。**

亥二、於多所作

**不唯獲得少小靜定，便於中路而生退屈。於餘所作，常有進求。**

戌三、結

**如是名為無厭足加行。**

　　不唯獲得少小靜定等者：唯得最初靜慮近分，是名獲得少小靜定。爾時雖已得三摩地，然未圓滿、自在，應更進求，名餘所作。

酉八、不捨軛加行3　戌一、徵

**云何名為不捨軛加行？**

戌二、釋2　亥一、舉法

**謂於一切所受學處，無穿、無闕；雖見少年顏容端正可愛母邑，而不取相、不取隨好；於食平等；勤修覺悟**[^28]**；少事、少業、少諸散亂；於久所作、久所說等，能自隨憶，令他隨憶。如是等法，說名不捨軛加行。**

亥二、顯義

**由此諸法，能正隨順心一境性，不捨其軛，令心不散；不令其心馳流外境；不令其心內不調柔。**

戌三、結

**如是名為不捨軛加行。**

　　於食平等勤修覺悟者：如前已說於食知量，是名於食平等。又說初夜後夜常勤修習悎寤瑜伽，是名勤修覺悟。

酉九、正加行3　戌一、徵

**云何名正加行？**

戌二、釋2　亥一、略2　天一、標義

**謂於所緣數起勝解，數正除遣**[^29]**，是名正加行。**

天二、舉事

**如有勤修不淨觀者，數正除遣於諸不淨作意思惟諸不淨相。**

　　數正除遣於諸不淨等者：謂於不淨所緣境相數起勝解，數正除遣；既除遣已，復數作意思惟諸不淨相，為令後後勝解展轉明淨究竟轉故。義如下說。

**由隨相行毗鉢舍那而起作意，於所緣境數數除遣，數數現前。**

亥二、廣5　天一、辨種類2　地一、舉一切3　玄一、標

**其正除遣，復有五種。**

玄二、列

**一、內攝其心故；二、不念作意故；三、於餘作意故；四、對治作意故；五、無相界作意故。**

玄三、釋5　黃一、內攝其心

**當知此中，由九相心住、毗鉢舍那而為上首，故名內攝其心。**

黃二、不念作意

**由於最初背一切相，無亂安住，故名不念作意。**

黃三、於餘作意

**由緣餘定地境，思惟餘定地，故名於餘作意。**

黃四、對治作意

**由思惟不淨對治於淨，乃至思惟阿那波那念對治尋思，思惟虛空界對治諸色，故名對治作意。**

黃五、無相界作意

**由於一切相不作意思惟，於無相界作意思惟，故名無相界作意。**

　　由於一切相不作意思惟等者：三摩呬多地說：又二因緣，入無相定。一、不思惟一切相故；二、正思惟無相界故。乃至廣說。（陵本十二卷九頁1002）此應準釋。

地二、簡取二

**雖遍安立一切所緣正除遣相總有五種，然此義中，正意唯取內攝其心、不念作意。**

天二、修次第2　地一、由不念作意2　玄一、明作意

**初修業者始修業時，最初全不於所緣境繫縛其心，或於不淨，或復餘處。唯作是念：我心云何得無散亂、無相、無分別、寂靜、極寂靜、無轉無動、無所希望、離諸作用、於內適悅？**

　　我心云何得無散亂等者：此中義顯九相心住。從初內住乃至近住，即此得無散亂。調順、寂靜、最極寂靜，即此無相、無分別、寂靜、極寂靜。專注一趣，即此無轉無動。最後等持，即此無所希望、離諸作用。三摩地中適悅相應，是名於內適悅。

玄二、明除遣

**如是精勤，於所生起一切外相無所思惟，不念作意；即由如是不念作意，除遣所緣。**

地二、由內攝其心2　玄一、明行境3　黃一、標

**彼於其中修習瑜伽，攝受適悅。復行有相、有分別不淨等境。**

黃二、徵

**云何而行？**

黃三、釋

**謂由隨相行、隨尋思行、隨伺察行毗鉢舍那，行彼境界，而非一向精勤修習毗鉢舍那。還捨觀相，復於所緣思惟止行。**

玄二、明除遣2　黃一、第一義3　宇一、標

**由是因緣，彼於爾時，於所緣境不捨、不取。**

宇二、釋

**由於所緣止行轉故，不名為捨；即於所緣不作相故，無分別故，不名為取。**

宇三、結

**即由如是內攝其心，除遣所緣。**

黃二、第二義

**又於其中不取觀相故，於緣無亂；取止行故，而復緣於所知事相。**

天三、顯得失3　地一、辨相2　玄一、失

**若於所緣唯數勝解，不數除遣；即不令彼所有勝解後後明淨究竟而轉，不能往趣乃至現觀所知境事。**

玄二、得

**由數勝解、數除遣故，後後勝解展轉明淨究竟而轉，亦能往趣乃至現觀所知境事。**

地二、引喻2　玄一、得

**譬如世間畫師弟子，初習畫業，先從師所受所學樣。諦觀諦觀，作彼形相；作已作已，尋即除毀；既除毀已，尋復更作。如如除毀，數數更作，如是如是後後形相轉明、轉淨究竟顯現。如是正學，經歷多時，世共推許為大畫師，或墮師數。**

玄二、失

**若不數除所作形相，即於其上數數重畫，便於形相永無明淨究竟顯期。**

地三、合法

**此中道理，當知亦爾。**

天四、顯隨應2　地一、標義

**若於此境起勝解已，定於此境復正除遣；非於此境正除遣已，定於此境復起勝解。**

地二、舉事2　玄一、定正除遣2　黃一、舉狹小境

**於狹小境起勝解已，即於狹小而正除遣。**

黃二、例廣大等

**廣大、無量，當知亦爾。**

玄二、不定勝解2　黃一、舉狹小境

**於狹小境正除遣已，或於狹小復起勝解，或於廣大復起勝解，或於無量復起勝解。**

黃二、例廣大等

**於其廣大及於無量，當知亦爾。**

　　於其廣大及於無量當知亦爾者：謂於廣大、或於無量正除遣已，非定於此復起勝解。例狹小境，知此亦爾。

天五、辨顯現2　地一、色法

**若諸色法所有相貌影像顯現，當知是麤，變化相似。**

地二、無色法

**諸無色法假名為先，如所領受增上力故，影像顯現。**

戌三、結

**如是一切名正加行。**

　　諸無色法假名為先等者：諸有色法相貌可取同分影像，當知是麤。無色不爾，唯由語言之所呼召，方可顯了，是故此說假名為先，影像顯現，由諸無色名蘊攝故。

申二、結

**如是九種白品加行，於奢摩他、毗鉢舍那，當知隨順。**

未二、黑品攝

**與是相違九種加行，於奢摩他、毗鉢舍那，當知違逆。**

午四、總結

**如是黑品、白品差別建立加行，有十八種**[^30]**。如是名為心一境性。**

辰二、障清淨處2　巳一、徵

**云何淨障？**

巳二、釋2　午一、別辨相4　未一、標

**謂即如是正修加行諸瑜伽師，由四因緣，能令其心淨除諸障。**

未二、徵

**何等為四？**

未三、列

**一、遍知自性故；二、遍知因緣故；三、遍知過患故；四、修習對治故。**

未四、釋4　申一、遍知自性5　酉一、徵

**云何遍知諸障自性？**

酉二、標

**謂能遍知障有四種。**

酉三、列

**一、怯弱障，二、蓋覆障，三、尋思障，四、自舉障。**

酉四、釋4　戌一、怯弱障

**怯弱障者，謂於出離及於遠離勤修行時，所有染汙思慕、不樂、希望、憂惱。**

　　染汙思慕等者：謂與在家及出家眾樂相雜住，若未會遇，思慕欲見，是名思慕。不樂遠離寂靜而住，是名不樂。廣大希欲，不知喜足，是名希望。於妙五欲若求不得，得已復失，心生愁慼，是名憂惱。如是一切，染汙相攝，故說為障。

戌二、蓋覆障

**蓋覆障者，謂貪欲等五蓋。**

戌三、尋思障

**尋思障者，謂欲尋思等染汙尋思。**

戌四、自舉障

**自舉障者，謂於少分下劣智見安隱住中，而自高舉。謂我能得，餘則不爾。乃至廣說，如前應知。**

酉五、結

**是名遍知諸障自性。**

　　乃至廣說如前應知者：前說樂自恃舉毗鉢舍那障，有多差別。謂如有一，作是思惟：我生高族，淨信出家，非為下劣，諸餘苾芻則不如是。由此因緣，自高自舉，陵懱於他，乃至廣說。（陵本二十五卷十三頁2122）今指彼義，故說如前。

申二、遍知因緣2　酉一、徵

**云何遍知諸障因緣？**

酉二、釋2　戌一、初障2　亥一、標

**謂能遍知初怯弱障，有六因緣。**

亥二、列

**一、由先業增上力故，或由疾病所擾惱故，其身羸劣；二、太過加行；三、不修加行；四、初修加行；五、煩惱熾盛；六、於遠離猶未串習。**

戌二、餘障2　亥一、總標因緣

**遍知蓋覆、尋思、自舉障因緣者，謂於隨順蓋覆、尋思，及自舉障處所法中，非理作意多分串習，是名蓋覆、尋思、自舉障之因緣。**

亥二、別釋作意5　天一、隨順貪欲蓋

**若不作意思惟不淨，而於淨相作意思惟，是名此中非理作意。**

天二、隨順瞋恚蓋

**若不作意思惟慈愍，而於瞋相作意思惟，是名此中非理作意。**

天三、隨順惛沈睡眠蓋

**若不作意思惟明相，而於闇相作意思惟，是名此中非理作意。**

天四、隨順掉舉惡作蓋

**若不作意思惟奢摩他相，而於親屬、國土、不死，昔所曾更歡娛、戲笑、承奉等事諸惡尋思作意思惟，是名此中非理作意。**

天五、隨順疑蓋

**若不作意思惟緣性緣起，而於三世諸行計我、我所，不如理想作意思惟，是名此中非理作意。**

申三、遍知過患3　酉一、徵

**云何遍知諸障過患？**

酉二、釋

**謂遍了知此障有故，於其四種未證不證，已證退失。**

　　於其四種未證不證等者：此中四種，謂四靜慮應知。

**敗壞瑜伽所有加行，有染汙住、有苦惱住，自毀、毀他，身壞命終生諸惡趣。**

酉三、結

**是名遍知諸障過患。**

　　敗壞瑜伽所有加行等者：初夜後夜經行、宴坐，從順障法淨修其心，是名瑜伽所有加行。未能斷除欲所引喜、欲所引憂、不善所引喜、不善所引憂、不善所引捨，是名有染汙住。未能修習歡喜、安樂及三摩地，是名有苦惱住。

申四、修習對治3　酉一、徵

**云何名為修習**[^31]**對治？**

酉二、釋2　戌一、初障2　亥一、總對治

**謂諸怯弱，總用隨念以為對治。由隨念作意慶悅其心，令諸怯弱已生除遣，未生不生。**

亥二、別對治4　天一、由精進平等通達

**其身羸劣、太過加行、初修加行，用於精進平等通達以為對治。**

天二、由恭敬聽聞請問

**不修加行，用恭敬聽聞、勤加請問以為對治。**

天三、由淨行所緣加行

**煩惱熾盛，用不淨等所緣加行以為對治。**

天四、由思擇方便

**若未串習，即用如是思擇方便以為對治。謂我昔於遠離不串習故，今於修習遠離生起怯弱；我若於今不習遠離，於當來世定復如是。故我今者應正思擇，於其遠離捨不喜樂，修習喜樂。**

戌二、餘障

**餘蓋覆等非理作意，用彼相違如理作意以為對治。**

酉三、結

**應知是名修習對治。**

　　用於精進平等通達以為對治者：發勤精進，不緩不急，平等雙運，是名平等精進。若於種種止、舉、捨相，入、住、出相，能善了知、能無忘失、能善通達，無間修作、殷重修作。是名通達眾相相應精進。義如菩薩地說。（陵本四十二卷二十頁3478）由是當知，其身羸劣、太過加行，用平等精進以為對治；初修加行，用於通達眾相相應精進以為對治。

午二、顯略義2　未一、辨4　申一、自性

**又遍了知諸障自性，是能障礙、是能染汙、是黑品攝、是應遠離。**

申二、因緣

**能遍了知如是諸障遠離因緣，方可遠離，故應尋求諸障因緣。**

申三、過患

**能遍了知於應遠離不遠離者有何過患，故應尋求諸障過患。**

申四、對治

**既遠離已，更復尋思：如是諸障，云何來世當得不生？故應尋求修習對治。**

未二、結

**由是因緣，能令其心淨除諸障。**

卯二、總顯2　辰一、長行3　巳一、止觀品類2　午一、眾多

**當知**[^32]**此中，由隨順教有眾多故，毗鉢舍那亦有眾多；毗鉢舍那有眾多故，令奢摩他亦有眾多。**

午二、無量

**又復即此毗鉢舍那，由所知境無邊際故，當知其量亦無邊際。謂由三門及六種事，一一無邊品類差別。**

　　由隨順教有眾多故等者：如前已說，或樂淨行、或樂善巧、或樂令心解脫諸漏，於相稱緣安住其心。（陵本二十六卷十六頁2219）即於其中，不淨所緣，乃至苦諦、集諦、滅諦、道諦，名隨順教；眾相相稱，名有眾多。依此種種尋思六事差別所緣，是故說言毗鉢舍那亦有眾多。

巳二、展轉修習3　午一、令增廣

**悟入道理正修行者，如如**[^33]**毗鉢舍那串習清淨增上力故，增長廣大；如是如是能生身心所有輕安奢摩他品，當知亦得增長廣大。**

　　悟入道理正修行者者：謂瑜伽師，於緣無倒安住其心，隨應解了所知境界，如實無倒能遍了知，是名悟入道理正修行者。

午二、令轉盛

**如如身心獲得輕安，如是如是於其所緣心一境性轉復**[^34]**增長；如如於緣心一境性轉復增長，如是如是轉復獲得身心輕安。**

午三、得轉依

**心一境性、身心輕安，如是二法展轉相依，展轉相屬。身心輕安、心一境性，如是二法若得轉依，方乃究竟。得轉依故，於所知事現量智生。**

　　得轉依故等者：謂由修習止、舉、捨相為因緣故，一切麤重悉皆息滅。隨得觸證所依清淨，名得轉依；隨得觸證所緣清淨，名於所知事現量智生。

巳三、止觀究竟2　午一、明分齊2　未一、舉不淨觀2　申一、問

**問：齊何當言究竟獲得不淨觀耶？乃至齊何當言究竟獲得阿那波那念耶？**

申二、答2　酉一、已得究竟3　戌一、不淨顯現

**答：以要言之，修觀行者於不淨觀正加行中，親近、修習、多修習故。**

　　親近修習多修習故者：攝事分說：謂於此中，由正修習聞所成慧，說名親近；由正修習思所成慧，能入修故，說名修習；由正修習修所成慧，名多修習。又由修習了相作意，故名親近；唯除加行究竟作意，由正修習諸餘作意，故名修習；修習加行究竟作意，名多修習。是名第二三種差別。（陵本八十六卷十七頁6536）此應準釋。

**若行、若住雖有種種境界現前，雖復觀察所有眾相，而住自性，不由加行，多分不淨行相顯現，非諸淨相。**

　　而住自性者：謂於不淨法性，其心自然安住愛樂故。

戌二、不順貪欲

**由於不淨善修習故，於能隨順貪欲纏處法，心不趣入、心不愛樂、心不信解，安住於捨，深生厭逆。**

　　心不趣入等者：三摩呬多地說：云何於諸欲中心不趣入？謂於彼處不見勝功德故。云何不美？謂於彼處喜悅不生故。云何不住？謂於彼處不樂受用為欣悅故。云何無有勝解？謂於彼處不樂取著不如理相故。云何等住於捨？謂行平等位，於平等位中心遊觀故。何故為厭？謂由於彼深見過患，棄背為性。此復三種，謂無常故、苦故、變壞法故。（陵本十一卷十二頁892）此中諸義，隨應準知。

戌三、自能了知

**當於爾時，修觀行者應自了知：我今已得不淨觀，我今已得所修果。齊此名為於不淨觀已得究竟。**

酉二、未得究竟

**與此相違，當知名為未得究竟。**

未二、例慈愍等2　申一、例同

**如不淨觀，如是慈愍、緣性緣起、界差別、阿那波那念**[^35]**，當知亦爾。**

申二、顯別4　酉一、於慈愍

**於中差別者，謂多分慈心行相顯現，非瞋恚相。於能隨順瞋恚纏處法，心不趣入，乃至廣說。**

酉二、於緣性緣起

**多分無常、苦、空、無我行相顯現，非彼常、樂、身見俱行愚癡行相。於能隨順愚癡纏處法，心不趣入，乃至廣說。**

酉三、於界差別

**多分種種界性、非一界性身聚差別相**[^36]**想顯現，非身聚想。於能隨順憍慢纏處法，心不趣入，乃至廣說。**

酉四、於阿那波那念

**多分內寂靜想、奢摩他想顯現，非戲論想。於能隨順尋思纏處法，心不趣入，乃至廣說。**

午二、明平等2　未一、問

**問：齊何當言奢摩他、毗鉢舍那二種和合平等俱轉，由此說名雙運轉道？**

未二、答2　申一、釋2　酉一、出所緣

**答：若有獲得九相心住中第九相心住，謂三摩呬多。彼用如是圓滿三摩地為所依止，於法觀中修增上慧。**

酉二、顯俱轉

**彼於爾時，由法觀故，任運轉道，無功用轉，不由加行，毗鉢舍那清淨鮮白，隨奢摩他調柔攝受，如奢摩他道攝受而轉。齊此名為奢摩他、毗鉢舍那二種和合平等俱轉。**

申二、結

**由此名為奢摩他、毗鉢舍那雙運轉道。**

　　彼於爾時由法觀故等者：謂於圓滿三摩地，得無加行、無功用任運轉道，於爾所時，觀察諸法離諸染汙自在而轉，由是說言毗鉢舍那清淨鮮白。

辰二、嗢柁南3　巳一、觀行差別

**中嗢柁南曰：**

**　相尋思伺察　隨行有三門　義事相品時　理六事差別**

巳二、加行差別

　**初相應加行　次串習無緩　無顛倒應時　解了無厭足**

**　不棄捨善軛　最後正加行　是九應當知　有二品差別**

巳三、淨障差別

　**知自性因緣　見彼諸過患　正修習對治　令障得清淨**

寅四、修作意處2　卯一、徵

**云何修作意？**

卯二、釋2　辰一、最初應修四作意念4　巳一、標

**謂初修業者始修業時，於如是所安立普遍相中，由一境性及淨諸障，離邪加行，學正加行。**

　　於如是所安立普遍相中者：前說五處，如應安立。謂護養定資糧處、遠離處、心一境性處、障清淨處、修作意處。（陵本三十卷五頁2498）如是一切，名普遍相。

**彼應最初作如是念：我今為證心一境性及斷喜樂，**

　　為證心一境性及斷喜樂者：謂為觸證於斷喜樂心一境性，義如下釋。由說世間衰損、興盛，一切皆是可厭患法，是故當應喜樂於斷，名斷喜樂。

**當勤修習四種作意。**

巳二、徵

**何等為四？**

巳三、列

**一、調練心作意，二、滋潤心作意，三、生輕安作意，四、淨智見作意。**

巳四、釋2　午一、辨體相2　未一、略4　申一、調練心作意

**云何調練心作意？謂由此作意，於可厭患法令心厭離，是名調練心作意。**

申二、滋潤心作意

**云何滋潤心作意？謂由此作意，於可欣尚法令心欣樂，是名滋潤心作意。**

申三、生輕安作意3　酉一、徵

**云何生輕安作意？**

酉二、釋

**謂由此作意，於時時間，於可厭法令心厭離；於時時間，於可欣法令心欣樂已；安住內寂靜、無相、無分別中，一境念轉。由是因緣，對治一切身心麤重，能令一切身心適悅，生起一切身心輕安。**

酉三、結

**是名生輕安作意。**

申四、淨智見作意

**云何淨智見作意？謂由此作意，於時時間，即用如是內心寂靜為所依止，由內靜心數數加行，於法觀中修增上慧，是名淨智見作意。**

未二、廣2　申一、可厭患法3　酉一、標

**彼修行者，於時時間，於可厭法令心厭離；如是於漏及漏處法，能令其心生熱、等熱，生厭、等厭。**

　　如是於漏及漏處法等者：漏謂煩惱。諸有漏事順生煩惱，名漏處法。燒惱於心及遍燒惱，名熱、等熱。於如是法深見過患，心生棄背，是名為厭。此復三種，謂無常故、苦故、變壞法故，是名等厭。

酉二、徵

**何等名為可厭患處？**

酉三、釋2　戌一、標

**略有四種可厭患處。**

戌二、列

**謂自衰損及他衰損，現在會遇正現前時，如理作意數思惟故，成可厭處。若自興盛及他興盛，過去盡滅離變壞時，如理作意數思惟故，成可厭處。**

申二、可欣尚法3　酉一、標

**即彼行者，於時時間，於可欣法令心欣樂；如是於彼生欣樂故，能令其心極成津潤，融適澄淨。**

酉二、徵

**何等名為可欣尚處？**

酉三、釋3　戌一、標

**略有三種可欣尚處。**

戌二、列

**一者、三寶；二者、學處清淨、尸羅清淨；三者、於自所證差別，深生信解，心無怯弱。**

戌三、釋3　亥一、於三寶所3　天一、徵

**云何隨念三寶，令心欣樂？**

天二、釋2　地一、念差別3　玄一、佛寶

**謂作是念：我今善得如是大利，謂蒙如來應正等覺為我大師。**

玄二、法寶

**我今善得如是大利，謂善說法毗奈耶中，我得出家。**

玄三、僧寶

**我今善得如是大利，謂我與諸具戒、具德、忍辱、柔和、成賢善法同梵行者共為法侶。**

地二、欣當得

**我今當得賢善命終、賢善殞歿，當得賢善趣於後世。**

天三、結

**如是名為隨念三寶，令心欣樂。**

　　我今當得賢善命終等者：意地中說：清淨解脫死者，名調善死。（陵本一卷十五頁78）與此義同。又此亦名調伏死。攝事分說：謂於現在世已調已伏，無有隨眠而命終已，未來自體不復生起，亦不攝取有隨眠行。不攝取彼以為因故，解脫生等眾苦差別，亦復解脫貪等大縛。（陵本八十五卷十六頁6467）此說賢善趣於後世，其義應知。

亥二、於學處等2　天一、徵

**云何隨念學處清淨、尸羅清淨，令心欣樂？**

天二、釋2　地一、顯隨念2　玄一、釋

**謂作是念：我今善得如是大利。謂於如來應正等覺大師、善說法毗奈耶、善修正行聲聞眾中，我得與彼同梵行者，同戒、同學、同修慈仁身語意業、同其所見、同所受用。**

玄二、結

**如是名為隨念學處清淨、尸羅清淨，令心欣樂。**

地二、釋欣樂

**謂無悔為先，發生歡喜。**

　　我得與彼同梵行者同戒同學等者：此說六種可愛樂法應知。謂同修慈仁身語意業，及與同戒、同見、同所受用。

亥三、於證差別2　天一、徵

**云何於自所證差別，深生信解，心無怯弱處，令心欣樂？**

天二、釋2　地一、信有堪能2　玄一、釋

**謂作是念：我今有力、有所堪能，尸羅清淨，堪為法器。得與如是同梵行者同清淨戒，得與有智正至善士同其所見，我有堪能精勤修習如是正行。於現法中，能得未得、能觸未觸、能證未證。由是令心生大歡喜。**

玄二、結

**如是名為於自所證差別，深生信解，心無怯弱處，令心欣樂。**

　　我今有力有所堪能等者：如下自說，有力、有能安住世尊所制學處，其義應知。

地二、信後所證

**又由前後勇猛精進，已得安住所證差別；由隨念此，復於後時所證差別，深生信解，令心欣樂。是名異門。**

午二、明修習3　未一、辨相2　申一、得安住2　酉一、釋

**彼修行者，於可厭法調練其心，於能隨順諸漏處法有厭患故**[^37]**，令心不向，違逆、棄背、離隔而住；於可欣法悅潤其心，於出、於離所生諸法有親愛故，令心趣向，附著、喜樂、和合而住。**

　　於出於離所生諸法等者：如說三寶，學處清淨、尸羅清淨，及自所證差別，如是一切，名於出離及所生法應知。

酉二、結

**如是彼心由厭、由欣二種行相，背諸黑品，向諸白品，易脫而轉。**

　　背諸黑品向諸白品易脫而轉者：謂心長夜愛樂雜染，今得轉變，令清淨故。

申二、能昇進

**其心如是背諸黑品，由調練心作意故。向諸白品，由滋潤心作意故。於時時間，依奢摩他內攝持心，由生輕安作意故。於時時間，於法思擇、最極思擇、周遍尋思、周遍伺察，由淨智見作意故。如是彼心，於時時間，為奢摩他、毗鉢舍那之所攝受，堪能與彼一切行相、一切功德作攝受因，經歷彼彼日夜、剎那、臘縛、須臾，逮得昇**[^38]**進。**

未二、舉喻2　申一、令堪任

**譬如黠慧鍛金銀師，或彼弟**[^39]**子，於時時間燒鍊**[^40]**金銀，令其棄捨一切垢穢；於時時間投清冷水，令於彼彼莊嚴具業，有所堪任**[^41]**，調柔隨順。**

申二、成所作

**於是黠慧鍛金銀師，或彼弟子，以其相似妙工巧智善了知已，用作業具，隨其所樂莊嚴具中，種種轉變。**

未三、合法2　申一、為得堪任

**如是勤修瑜伽行者，為令其心棄背貪等一切垢穢，及令棄背染汙**[^42]**憂惱，於可厭法深生厭離；為令趣向所有清淨善品喜樂，於可欣法發生欣樂。**

申二、隨樂成辦

**於是行者，隨於彼彼欲自安立，或奢摩他品、或毗鉢舍那品，即於彼彼能善親附，能善和合，無轉無動；隨其所樂種種義中，如所信解，皆能成辦。**

　　隨其所樂種種義中者：此種種義，謂即前說淨行所緣、善巧所緣、淨惑所緣應知。

**瑜伽師地論科句披尋記卷第三十一**

[^1]: 「化」，磧砂作「死」。

[^2]: 「前」，磧砂作「別」。

[^3]: 「想」，大正作「相」。

[^4]: 磧砂無「種」字。

[^5]: 「諸」，磧砂作「識」。

[^6]: 「合相」，磧砂作「念想」。

[^7]: 「合」，磧砂作「念」。

[^8]: 「十七頁」，披尋記原作「十八頁」。

[^9]: 「比」，磧砂作「此」。

[^10]: 「如」，磧砂作「以」。

[^11]: 磧砂無「謂」字。

[^12]: 磧砂無「所緣」二字。

[^13]: 「不緩」，磧砂、大正作「無倒」。

[^14]: 「無倒」，磧砂、大正作「不緩」。

[^15]: 「昇」，大正作「勝」。

[^16]: 「昇」，大正作「勝」。

[^17]: 「蓋」，磧砂作「善」。

[^18]: 「儀」，磧砂作「議」。

[^19]: 「痰」，磧砂作「淡」。

[^20]: 「成」，磧砂作「或」。

[^21]: 「蜇」，磧砂、大正作「蛆」。

[^22]: 「螫」，大正作「蠚」。

[^23]: 「等類」，大正作「類等」。

[^24]: 「夭」，磧砂作「夫」。

[^25]: 「從」，磧砂作「於」。

[^26]: 「尊」，磧砂作「等」。

[^27]: 磧砂無「於時時間修習觀相」一句。

[^28]: 「悟」，大正作「寤」。

[^29]: 磧砂無「數正除遣」一句。

[^30]: 「種」，磧砂作「事種」。

[^31]: 「習」，磧砂作「集」。

[^32]: 「知」，大正作「如」。

[^33]: 磧砂無「如」字。

[^34]: 「復」，大正作「得」。

[^35]: 「念」，大正作「念念」。

[^36]: 磧砂無「相」字。

[^37]: 磧砂、大正、陵本無「有厭患故」一句。

[^38]: 「昇」，大正作「勝」。

[^39]: 「弟」，大正作「第」。

[^40]: 「鍊」，磧砂作「練」。

[^41]: 「任」，磧砂作「住」。

[^42]: 「汙」，陵本作「汗」。
