# 瑜伽師地論科句披尋記卷第九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中有尋有伺等三地之六**

寅五、業門2　卯一、徵

**復次，業門云何？**

卯二、釋2　辰一、標列二種

**此略有二種。一、與果門，二、損益門。**

辰二、隨別廣釋2　巳一、與果門2　午一、標列

**與果門者，有五種應知。一、與異熟果，二、與等流果，三、與增上果，四、與現法果，五、與他增上果。**

午二、隨釋3　未一、與初三果2　申一、舉不善業3　酉一、與異熟果2　戌一、釋2　亥一、舉殺生業道

**與異熟果者，謂於殺生親近、修習、多修習故，於那落迦中受異熟果。**

亥二、例餘業道

**如於殺生，如是於餘不善業道亦爾。**

戌二、結

**是名與異熟果。**

　　與異熟果等者：此中唯約上不善業，說於那落迦中受異熟果。當知軟中諸不善業，亦生傍生或餓鬼中，如前業位說故。

酉二、與等流果

**與等流果者，謂若從彼出，來生此間人同分中，壽量短促，資財匱乏，妻不貞良，多遭誹謗，親友乖離，聞違意聲，言不威肅，增猛利貪，增猛利瞋，增猛利癡，是名與等流果。**

　　與等流果等者：此中諸相，如其次第，十不善業之所引發。果相似因，名等流果。

酉三、與增上果

**與增上果者，謂由親近、修習、多修習諸不善業增上力故，所感外分光澤尠少，果不充實，果多朽敗，果多變改，果多零落，果不甘美，果不恆常，果不充足，果不便宜，空無果實。**

　　與增上果等者：外器世間一切有情共業所感。由業增上，此諸相生，名增上果。一一差別，如十不善次第應知。

申二、翻例善業

**當知善業，與此相違。**

　　當知善業與此相違者：善業與果，亦有異熟、等流及增上別。然相相違，翻彼應知。

未二、與現法果2　申一、略標列

**與現法果者，有二因緣，善不善業與現法果。一、由欲解故；二、由事故。**

　　與現法果等者：謂若作業或善不善，彼增上力略由二種。一、由欲解增上，於自所作心生欲樂及勝解故；二、由依事增上，於他尊重、或有恩所、或有苦所有所作故。

申二、隨別釋2　酉一、由欲解2　戌一、標列

**應知欲解復有八種。一、有顧欲解，二、無顧欲解，三、損惱欲解，四、慈悲欲解，五、憎害欲解，六、淨信欲解，七、棄恩欲解，八、知恩欲解。**

　　應知欲解復有八種等者：於中有顧、無顧欲解，依自所生。損惱、慈悲欲解，依他所生。憎害、淨信欲解，依敬田生。棄恩、知恩欲解，依恩田生。

戌二、隨釋8　亥一、有顧欲解

**有顧欲解造不善業受現法果者，謂如有一，由增上欲解，顧戀其身、顧戀財物、顧戀諸有，造不善業。**

　　有顧欲解造不善業等者：謂由顧戀其身，或由顧戀財物，或由顧戀諸有，造不善業，是名三種增上有顧欲解。此中諸有，謂於現法生所依處諸所有事，即外四大及所造色。不能捨離貪著受用，是名顧戀。

亥二、無顧欲解

**無顧欲解所造善業受現法果者，謂如有一，以增上欲解，不顧其身、不顧財物、不顧諸有，造作善業。**

亥三、損惱欲解

**損惱欲解造不善業受現法果者，謂如有一，於他有情補特伽羅，以增上品損惱欲解造不善業。**

亥四、慈悲欲解

**慈悲欲解所造善業受現法果者，謂如有一，於他有情補特伽羅，以增上品慈悲欲解造作善業。**

亥五、憎害欲解

**憎害欲解造不善業受現法果者，謂如有一，於佛法僧及隨一種尊重處事，以增上品憎害欲解造不善業。**

亥六、淨信欲解

**淨信欲解所造善業受現法果者，謂如有一，於佛法僧等，以增上品淨信欲解造作善業。**

　　憎害欲解造不善業等者：起瞋恚心，是名為憎。起殺害心或惱害心，是名為害。尊重處事有多差別，謂師長等應知。

亥七、棄恩欲解

**棄恩欲解造不善業受現法果者，謂如有一，於父母所，及**[^1]**隨一種恩造之處，以增上品背恩欲解、欺誑欲解、酷暴欲解造不善業。**

　　棄恩欲解造不善業等者：此中酷暴欲解，謂起邪見樂作諸惡故。

亥八、知恩欲解

**知恩欲解所造善業受現法果者，謂如有一，於父母等，以增上品知恩欲解、報恩欲解所作善業。**

酉二、由事2　戌一、不善業2　亥一、標

**由事故者，若不善業，於五無間及彼同分中，亦有受現法果者。**

亥二、釋2　天一、五無間業

**五無間業者，一、害母，二、害父，三、害阿羅漢，四、破僧，五、於如來所惡心出血。**

　　五無間業等者：謂若作業，定墮無間大那落迦，當知此業名無間業。於中害母、害父、害阿羅漢，成就殺生究竟業道。破和合僧，成就妄語究竟業道。於如來所惡心出血，成就殺生加行業道，以如來身不可害故。（如俱舍論十八卷一頁說29,93a）

天二、無間業同分2　地一、列

**無間業同分者，謂如有一，於阿羅漢尼及於母所行穢染行。打最後有菩薩。或於天廟、衢路、市肆立殺羊法，流行不絕。或於寄託、得極委重、親友、同心、耆舊等所損害欺誑。或於有苦、貧窮、困乏、無依無怙為作歸依，施無畏已，後返加害，或復逼惱。或劫奪僧**[^2]**門。或破壞靈廟。**

地二、結

**如是等業，名無間同分。**

　　無間業同分等者：謂不善業極上品故，當墮無間那落迦故，與五無間同種類故，由是說言無間同分。於中諸業不善增上，成極重罪，隨應當知。

戌二、善業2　亥一、舉勸進等3　天一、勸進母等2　地一、舉母2　玄一、舉於具信

**若諸善業由事重故受現法果者，謂如有一，母無正信，勸進開化，安置建立於具信中。**

玄二、例具戒等

**如無正信，於具信中；如是犯戒，於具戒中；慳吝，於具捨中；惡慧，於具慧中亦爾。**

地二、例父

**如母，父亦爾。**

　　母無正信勸進開化等者：謂以種種方便，於母若父未聞正法無正信者，能令生信。若毀犯戒，能令不犯。若慳吝財，能令惠捨。若有惡慧，能令棄捨，知正揀擇。如是令自父母出不善處，安立善處，是名勸進開化安置建立。

天二、供養起慈定等2　地一、舉於起慈定者

**或於起慈定者供養承事。**

地二、例於起無諍定等

**如於起慈定者，如是於起無諍定、滅盡定、預流果、阿羅漢果供養承事亦爾。**

天三、供養佛等2　地一、舉於佛所

**又親於佛所供養承事。**

地二、例於僧所

**如於佛所，如是於學無學僧所亦爾。**

　　或於起慈定者供養承事等者：此中慈定，謂慈無量。於定位中，普緣十方，安住無倒有情勝解，修慈俱心，故名慈定。從定心出，是名為起。又無諍定，謂能守護他煩惱行之所引攝無癡智見性，及彼相應等持諸心心法。（如顯揚論四卷五頁說31,498b）又滅盡定，謂不還果或阿羅漢，由止息想作意為先故，諸心心所唯滅靜、唯不轉，是名滅盡定。如是等類補特伽羅，一切有情供養承事，由彼能為有情作諸義利及與饒益故。

亥二、翻例損害

**若即於此尊重事中，與上相違，由損害因緣起不善業，受現法果。**

　　若即於此尊重事中等者：前說於尊重事起作善業，受善法果。今說於彼由損害緣，造不善業，受果亦爾。五無間業前已別說，此應除之，唯說所餘。

未三、與他增上果3　申一、標

**與他增上果者，謂亦由受現法果業。**

申二、釋2　酉一、由佛等力2　戌一、舉佛世尊

**猶如如來所住國邑，必無疾疫災橫等起。佛神力故，無量眾生無疾、無疫**[^3]**、無有災橫，得安樂住。**

戌二、例輪王等

**如佛世尊，如是轉輪聖王及住慈定菩薩亦爾。**

酉二、由菩薩施

**若諸菩薩以大悲心觀察一切貧窮困苦業天所惱眾生，施以飲食財穀庫藏皆令充足。由此因緣，彼諸眾生得安樂住。**

申三、結

**如是等類，是他增上所生現法受業應知。**

　　與他增上果等者：此增上果從他所生，亦由自業所感，是故說言與他增上果。謂如佛世尊所住國邑，必無疾疫災橫等起。又如菩薩大悲行施，拔濟一切貧窮困苦。由是因緣，彼諸眾生得安樂住。此安樂住雖從他生，當知非不由自業感。由是說言亦由受現法果業。此業若無，彼果非有。如有頌言：見業障現前，積集損惱故；現有諸有情，不感菩薩施。（攝論三卷十二頁31,148c）結文中說是他增上所生現法受業，亦具二義應知。謂是他增上所生，亦是現法受業所感。由是安立與他增上果名。

巳二、損益門2　午一、舉損害門3　未一、標

**損益門者，謂於諸有情，依十不善業道，建立八損害門。**

未二、徵

**何等為八？**

未三、列

**一、損害眾生，二、損害財物，三、損害妻妾，四、虛偽友**[^4]**證損害，五、損害助伴，六、顯說過失損害，七、引發放逸損害，八、引發怖畏損害。**

　　引發怖畏損害者：此依後三不善道建立應知。

午二、例利益門

**與此相違，依十善業道，建立八利益門應知。**

寅六、業增上3　卯一、徵

**業增上云何？**

卯二、標

**謂猛利極重業。**

卯三、釋2　辰一、標列

**當知此業由六種相。一、加行故；二、串習故；三、自性故；四、事故；五、所治一類故；**

　　所治一類故者：謂所應治諸不善業，乃至壽盡一類相續，無損害故。

**六、所治損害故。**

辰二、隨釋6　巳一、加行

**加行故者，謂如有一，由極猛利貪瞋癡纏，及極猛利無貪、無瞋、無癡加行，發起諸業。**

巳二、串習

**串習故者，謂如有一，於長夜中，親近、修習、若多修習不善善業。**

巳三、自性2　午一、依不善業辨

**自性故者，謂於綺語，麤惡語為大重罪；於麤惡語，離間語為大重罪；於離間語，妄語為大重罪。於欲邪行，不與取為大重罪；於不與取，殺生為大重罪。於貪欲，瞋恚為大重罪；於瞋恚，邪見為大重罪。**

午二、依善業辨2　未一、於三褔事

**又於施性，戒性無罪為勝；於戒性，修性無罪為勝。**

未二、於三慧事

**於聞性，思性無罪為勝；如是等。**

巳四、事

**事故者，謂如有一，於佛法僧及隨一種尊重處事，為損為益，名重事業。**

巳五、所治一類

**所治一類故者，謂如有一，一向受行諸不善業，乃至壽盡無一時善。**

巳六、所治損害

**所治損害故者，謂如有一，斷所對治諸不善業，令諸善業離欲清淨。**

寅七、業顛倒2　卯一、徵

**業顛倒云何？**

卯二、釋2　辰一、標列

**此有三種應知。一、作用顛倒，二、執受顛倒，三、喜樂顛倒。**

辰二、隨釋3　巳一、作用顛倒2　午一、舉殺生業道2　未一、於誤殺2　申一、標顛倒

**作用顛倒者，謂如有一，於餘眾生思欲殺害，誤害餘者。**

申二、辨相似

**當知此中，雖有殺生，無殺生罪；然有殺生種類、殺生相似同分罪生。**

　　雖有殺生無殺生罪等者：此中殺生，由於餘有情事，彼業現行而得究竟。此業非是圓滿業道所攝，由是說言雖有殺生無殺生罪。然於餘生感得壽量短促彼等流果，由是說有殺生種類殺生相似同分罪生。

未二、於非情2　申一、標顛倒

**若不誤殺其餘眾生，然於非情加刀杖已，謂我殺生。**

申二、辨相似

**當知此中，無有殺生，無殺生罪；然有殺生種類、殺生相似同分罪生。**

　　無有殺生無殺生罪等者：此中加害非實有情，由是說言無有殺生無殺生罪。然於餘生感得外分光澤尠少彼增上果，由是說有殺生種類殺生相似同分罪生。

午二、例不與取等

**如殺生業道，如是不與取等一切業道，隨其所應，作用顛倒應知。**

巳二、執受顛倒2　午一、執無罪褔2　未一、標彼立

**執受顛倒者，謂如有一，起如是見，立如是論：無施無受**[^5]**，乃至廣說一切邪見。**

未二、顯彼執

**彼作是執：畢竟無有能殺、所殺，若不與取乃至綺語，亦無施與、受齋、修褔、受學尸羅；由此因緣，無罪無褔。**

　　畢竟無有能殺所殺等者：此即前業因中彼邪見相應知。

午二、執褔無罪2　未一、於殺生

**又如有一，起如是見，立如是論：若有眾生憎梵、憎天、憎婆羅門。若彼憎惡，唯應殺害。殺彼因緣，唯福無罪。**

未二、於不與取等

**又於彼所起不與取乃至綺語，唯獲福德，無有非福。**

　　若有眾生憎梵憎天等者：此即前業因中彼法想相應知。

巳三、喜樂顛倒

**喜樂顛倒者，謂如有一，不善業道現前行時，如遊戲法，極為喜樂。**

　　喜樂顛倒等者：此即前業因中彼喜樂相應知。

寅八、業差別3　卯一、徵

**業差別云何？**

卯二、列2　辰一、體性差別

**謂有作業，有不作業；有增長業，有不增長業；有故思業，有不故思業。**

辰二、種類差別

**如是定異熟業、不定異熟業，異熟已熟業、異熟未熟業，善業、不善業、無記業，律儀所攝業、不律儀所攝業、非律儀非不律儀所攝業，施性業、戒性業、修性業，褔業、非褔業、不動業，順樂受業、順苦受業、順不苦不樂受業，順現**[^6]**法受業、順生受業、順後受業，過去業、未來業、現在業，欲繫業、色繫業、無色繫業，學業、無學業、非學非無學業，見所斷業、修所斷業、無斷業，黑黑異熟業、白白異熟業、黑白黑白異熟業、非黑非白無異熟業能盡諸業，曲業、穢業、濁業，清淨業、寂靜業。**

卯三、釋2　辰一、體性攝3　巳一、作不作業2　午一、作

**作業者，謂若思業，若思已所起身業、語業。**

午二、不作

**不作業者，謂若不思業，若不思已不起身業、語業。**

巳二、增長不增長業2　午一、增長4　未一、標簡

**增長業者，謂除十種業。**

未二、徵起

**何等為十？**

未三、別列

**一、夢所作業，二、無知所作業，**

　　無知所作業者：謂於所作有罪無罪，無有覺慧，無所知故。

**三、無故思所作業，**

　　無故思所作業者：如下不故思業釋應知。

**四、不利不數所作業，**

　　不利不數所作業者：若非上品意樂之所發起，是名不利所作業。及於彼業不樂親近、修習、或多修習，是名不數所作業。

**五、狂亂所作業，**

　　狂亂所作業者：謂由癡狂、心亂、痛惱所逼而有所作故。

**六、失念所作業，**

　　失念所作業者：謂於有罪雖有覺慧及有所知，而住忘念、住不正知，作不應作故。

**七、非樂欲所作業，**

　　非樂欲所作業者：謂所作業由他教敕，非自起彼欲樂故。

**八、自性無記業，**

　　自性無記業者：如下無記業釋應知。

**九、悔所損業，**

　　悔所損業者：謂如造作不善業已，還即如法疾疾悔除，令還淨故。

**十、對治所損業。**

　　對治所損業者：謂依世間及出世間諸對治道，或能損伏、或能永害彼彼種故。

未四、結名

**除此十種，所餘諸業名為增長。**

午二、不增長

**不增長業者，謂即所說十種業。**

巳三、故思不故思業2　午一、故思

**故思業者，謂故思已，若作業、若增長業。**

午二、不故思

**不故思業者，謂非故思所作業。**

　　故思業及不故思業者：謂先思量已，隨尋思已，隨伺察已，而有所作，名故思業。若異此者，即名不故思業。如下攝事分說。（陵本九十卷二頁6792）

辰二、種類攝15　巳一、定不定受業2　午一、順定受

**順定受業者，謂故思已，若作若增長業。**

午二、順不定受

**順不定受業者，謂故思已，作而不增長業。**

　　順定受業及順不定受業者：謂由此業定受彼果，是名順定受業。又所作業不定受果，是名順不定受業。又順定受業，謂故思所造重業。不定受業，謂故思所造輕業，如下攝事分說。（陵本九十卷二頁6793）

巳二、已熟未熟業2　午一、異熟已熟

**異熟已熟業者，謂已與果業。**

午二、異熟未熟

**異熟未熟業者，謂未與果業。**

巳三、善等性業3　午一、善

**善業者，謂無貪、無瞋、無癡為因緣業。**

午二、不善

**不善業者，謂貪瞋癡為因緣業。**

午三、無記

**無記業者，謂非無貪、無瞋、無癡為因緣，亦非貪瞋癡為因緣業。**

巳四、律儀等攝業3　午一、律儀所攝

**律儀所攝業者，謂或別解脫律儀所攝業，或靜慮等至果斷律儀所攝業，或無漏律儀所攝業。**

　　律儀所攝業等者：七眾所受律儀戒，是名別解脫律儀。依止靜慮及諸等至，伏斷現行諸煩惱纏，是名靜慮等至果斷律儀。證諦現觀，爾時一切能往惡趣惡戒種子皆悉永害，是名無漏律儀。攝決擇分廣辯應知。（陵本五十三卷五頁[^7]4222）

午二、不律儀所攝3　未一、標

**不律儀所攝業者，謂十二種不律儀類所攝諸業。**

未二、徵

**何等十二不律儀類？**

未三、列

**一、屠羊，二、販雞，三、販豬，四、捕鳥，五、罝兔，六、盜賊，七、魁膾，八、守獄，九、讒剌，十、斷獄，十一、縛象，十二、呪龍。**

午三、非律儀非不律儀所攝

**非律儀非不律儀所攝業者，謂除三種律儀業及不律儀類業，所餘一切善、不善、無記業。**

巳五、施等性業2　午一、約法相辨2　未一、舉施性2　申一、標列

**施性業者，謂若因緣、若等起、若依處、若自性。**

申二、隨釋4　酉一、因緣

**彼因緣者，謂以無貪、無瞋、無癡為因緣。**

酉二、等起

**彼等起者，謂無貪、無瞋、無癡俱行，能捨所施物、能起身語業思。**

　　彼等起等者：此中文應長讀。當知體即是思。謂由此思，能捨所施物，能起身語業，如是故名能捨所施物能起身語業思。此思與無貪、無瞋、無癡俱時現行，是名無貪、無瞋、無癡俱行。

酉三、依處

**彼依處者，謂以所施物及受者為依處。**

　　彼依處等者：當知此中有情數物、無情數物，一切總說名所施物。於有苦者、或有恩者、或親愛者、或尊勝者，是其所施，一切總說名為受者。如下聲聞地說。（陵本二十五卷十四頁2128）

酉四、自性

**彼自性者，謂思所起能捨所施物身業、語業。**

未二、例戒性等2　申一、標隨應

**如施性業，如是戒性業、修性業隨其所應應知。**

申二、釋差別2　酉一、戒性2　戌一、指同

**此中戒性業，因緣、等起如前。**

戌二、顯別2　亥一、自性

**自性者，謂律儀所攝身語業等。**

亥二、依處

**依處者，謂有情、非有情數物。**

酉二、修性4　戌一、因緣

**修性因緣者，謂三摩地因緣，即無貪、無瞋、無癡。**

戌二、等起

**等起者，謂彼俱行引發定思。**

戌三、自性

**自性者，謂三摩地。**

　　自性謂三摩地者：謂四無量，慈悲喜捨是此所說，修福業攝故。

戌四、依處

**依處者，謂十方無苦無樂等有情界。**

　　依處謂十方無苦無樂等有情界者：四無量普緣十方一切有情為所依處。此諸有情略有三品。一者、無苦無樂，二者、有苦，三者、有樂。三摩呬多地中廣辯其相。（陵本十二卷十二頁1013）今於此中，唯舉最初，略無餘二，故置等言。

午二、約補特伽羅相辨

**又具施戒修者所有相貌，應知一切如餘處說。**

巳六、褔等業3　午一、褔

**福業者，謂感善趣異熟，及順五趣受善業。**

午二、非褔

**非福業者，謂感惡趣異熟，及順五趣受不善業。**

午三、不動

**不動業者，謂感色無色界異熟，及順色無色界受善業。**

　　謂感善趣異熟等者：謂業若感人天總異熟果，是名善趣異熟善業。於異熟中感有別報順生樂受，是名順五趣受善業。如是樂受從異熟生，或現緣生，隨應當知。下非福業及不動業感果總別準此應釋。

巳七、順樂受等業3　午一、順樂受

**順樂受業者，謂福業及順三靜慮受不動業。**

　　謂福業及順三靜慮受不動業者：福業總別能順樂受，如前已說。下三靜慮皆有樂受灌灑其身。能感彼地諸不動業，亦名順樂受業。復次當知，此三靜慮皆得建立名無動處。業能趣彼，得不動名。謂外欲等散動斷故，立初靜慮為無動處。第二、第三靜慮中，後後所有諸動斷故，當知亦得名無動處。如下攝事分說。（陵本九十七卷十八頁7303）

午二、順苦受

**順苦受業者，謂非福業。**

午三、順不苦不樂受

**順不苦不樂受業者，謂能感一切處阿賴耶識異熟業，及第四靜慮以上不動業。**

　　謂能感一切處阿賴耶識異熟業等者：阿賴耶識唯是異熟，彼相應受自性唯捨，由是說言能感彼業名順不苦不樂受業。又第四靜慮以上諸地，捨念清淨，最極寂靜；能感彼業，亦名順不苦不樂受業。

巳八、順現法受等業3　午一、順現受

**順現法受業者，謂能感現法果業。**

　　謂能感現法果業者：若所作業意樂增上、加行增上、良田增上，於現法中異熟成熟，是名能感現法果業。

午二、順生受

**順生受業者，謂能感無間生果業。**

　　能感無間生果業者：若所作業於現法中異熟未熟，於次生中當生異熟，是名能感無間生果業。

午三、順後受

**順後受業者，謂能感彼後生果業。**

　　謂能感彼後生果業者：若所作業現法次生異熟未熟，從此以後異熟方熟，是名能感彼後生果業。

巳九、過去等業3　午一、過去

**過去業者，謂住習氣位，或已與果、或未**[^8]**與果業。**

　　謂住習氣位或已與果或未與果業者：謂過去世業緣現行，熏彼種生，依自相續，當得生起，是名住習氣位業。若於現法異熟已生，即此說明已與果業。若順生受或順後受，即此說名未與果業。

午二、未來

**未來業者，謂未生未滅業。**

　　謂未生未滅業者：無明為緣，善不善業當得現行。簡彼現在，名未生業；簡彼過去，名未滅業。

午三、現在

**現在業者，謂已造、已思、未謝滅業。**

巳十、欲繫等業3　午一、欲繫

**欲繫業者，謂能感欲界異熟，墮欲界業。**

午二、色繫

**色繫業者，謂能感色界異熟，墮色界業。**

午三、無色繫

**無色繫業者，謂能感無色界異熟，墮無色界業。**

巳十一、學等業3　午一、學

**學業者，謂若異生、若非異生，學相續中所有善業。**

　　謂若異生至所有善業者：此中異生，唯說內法，彼相續中所有善業亦名學業。謂求解脫者所有善法，亦是有學義故。（如集論二卷十二頁說31,670b）又非異生，謂諸聖者，此中唯說預流、一來、不還，有所應學名有學故。

午二、無學

**無學業者，謂無學相續中所有善業。**

午三、非學非無學

**非學非無學業者，謂除前二，餘相續中所有善、不善、無記業。**

　　餘相續中所有善不善無記業者：謂除有學、無學，所餘一切異生相續，是名為餘。彼所有業，名非學非無學業。

巳十二、見斷等業3　午一、見所斷

**見所斷業者，謂受惡趣不善等業。**

午二、修所斷

**修所斷業者，謂受善趣善、不善、無記**[^9]**業。**

　　謂受惡趣不善等業者：謂有見道所斷法者，依彼諸見，起貪、瞋、慢及無明、疑，造不善業，當往惡趣；或迷諦理，修無想定，當生無想，謂為解脫；如是等類，皆名見所斷業。由是差別，故於文中置有等言，等取善業、無記業故。

午三、非所斷

**無斷業者，謂世出世諸無漏業。**

　　謂世出世諸無漏業者：此無漏業通世出世。謂若一切有學，唯出世法名為無漏。若諸無學，世出世法皆名無漏，以彼相續漏已盡故。

巳十三、黑黑異熟等業4　午一、黑黑異熟

**黑黑異熟業者，謂非福業。**

　　黑黑異熟業等者：由非福業能感各別處所那落迦趣故，名黑黑異熟業。以彼業果異熟皆是黑品攝故。

午二、白白異熟

**白白異熟業者，謂不動業。**

　　白白異熟業等者：由不動業能感各別處所天趣，故名白白異熟業。業果異熟俱白品攝，故作是說。

午三、黑白黑白異熟2　未一、標所攝

**黑白黑白異熟業者，謂褔業。**

未二、釋所以

**有不善業為怨**[^10]**對故，由約未斷非褔業時所有褔業而建立故。**

　　黑白黑白異熟業等者：謂由是業能感餘處所有諸生，故名黑白黑白異熟業。由於是處有二業果現前可得，是故總說以為一業。此復云何？謂此福業有非福業為怨對故，乃至廣說。如文可知。

午四、非黑非白無異熟等

**非黑非白無異熟業能盡諸業者，謂出世間諸無漏業，是前三業斷對治故。**

　　非黑非白無異熟業能盡諸業等者：此能對治前三黑黑異熟等業，令其永斷，若未生者令不當生，若已生者令得離繫，由是說言能盡諸業。唯出世間無漏業攝，簡非黑品、白品感異熟業，由是說言非黑非白無異熟業。

巳十四、曲等業2　午一、第一義3　未一、曲

**曲業者，謂諸外道善不善業。**

　　曲業等者：外道善不善業皆由邪見所起，故名曲業。如是邪見非內法有，是故不說此法異生。

未二、穢2　申一、外道攝

**穢業者，謂即曲業亦名穢業。**

　　謂即曲業亦名穢業者：由彼曲業邪見所起，即此為依，障生功德，是故曲業亦名穢業。

申二、此法異生攝

**又有穢業，謂此法異生於聖教中顛倒見者、住自見取者、邪決定者、猶預覺者所有善不善業。**

　　又有穢業等者：此說內法異生亦有穢業。謂有內法異生，於聖教中聞正法已，不如實解，執法為法，非義為義，是即名為於聖教中顛倒見者。或有異生，性非質直，非質直類，雖有力能思擇廢立，而常安住自見取中，是名住自見取者。或有異生，於一切法起無相見，撥一切相皆是無相，是即名為邪決定者。或有異生，於所聞法不生勝解，無清淨信，是即名為猶豫覺者。如是等類諸所有業亦名穢業，汙道攝故。

未三、濁2　申一、外道攝

**濁業者，謂即曲業、穢業亦名濁業。**

　　謂即曲業穢業亦名濁業者：此亦唯說外道善不善業應知。

申二、此法異生攝

**又有濁業，謂此法異生於聖教中不決定者、猶預覺者所有善不善業。**

午二、第二義2　未一、標唯外道

**又有差別，唯於外道法中有此三業。**

未二、釋曲等名

**由邪解行義故，名曲；由此為依，能障所起諸功德義故，名穢；能障通達真如義故，名濁；應知。**

巳十五、清淨等業2　午一、清淨

**清淨業者，謂此法異生於聖教中正決定者、不猶預覺者所有善業。**

　　清淨業等者：謂由淨信為依所有善業，是故彼業得清淨名。

午二、寂靜

**寂靜業者，謂住此法非異生者，一切聖者所有學無學業。**

　　寂靜業等者：謂由已趣各別煩惱寂靜，是故彼業得寂靜名。

寅九、業過患2　卯一、徵

**業過患云何？**

卯二、釋2　辰一、舉七種2　巳一、標列

**當知略說有七過患。謂殺生者殺生為因，能為自害、能為他害、能為俱害，生現法罪、生後法罪、生現法後法罪，受彼所生身心憂苦。**

巳二、隨釋7　午一、能為自害

**云何能為自害？謂為害生發起方便，由此因緣，便自被害，若被繫縛，若遭退失，若被訶毀；然彼不能損害於他。**

午二、能為他害

**云何能為他害？謂即由此所起方便，能損害他。由此因緣，不自被害乃至訶毀。**

午三、能為俱害

**云何能為俱害？謂即由此所起方便，能損害他。由此因緣，復被他害，若被繫縛乃至訶毀。**

午四、生現法罪

**云何生現法罪？謂如能為自害。**

午五、生後法罪

**云何生後法罪？謂如能為他害。**

午六、生現法後法罪

**云何生現法後法罪？謂如能為俱害。**

午七、受彼所生身心憂苦

**云何受彼所生身心憂苦？謂為害生發起方便，而不能成六種過失，又不能辦隨欲殺事，彼由所欲不會因緣，便受所生身心憂苦。**

　　受彼所生身心憂苦中六種過失者：即前已說自害等是。

辰二、指廣說2　巳一、約犯尸羅辨

**又有十種過患，依犯尸羅。如經廣說應知。**

　　又有十種過患等者：尸羅虧損由十因緣。謂由最初惡受尸羅律儀，乃至最後所受失壞。聲聞地中廣辯其相。（陵本二十二卷八頁1911）由彼因緣，成十過患，是故此中作如是說。

巳二、約犯五事辨

**又有四種不善業道，**

　　又有四種不善業道者：謂殺生、不與取、欲邪行、妄語業道應知。

**及飲諸酒以為第五。依犯事善男**[^11]**學處，佛薄伽梵說多過患應知。廣說如闡地迦經。**

癸三、生雜染2　子一、徵

**云何生雜染？**

子二、釋2　丑一、總標列

**謂由四種相應知。一、由差別故；二、由艱辛故；三、由不定故；四、由流轉故。**

丑二、隨別釋4　寅一、生差別2　卯一、標列

**生差別者，當知復有五種。一、界差別，二、趣差別，三、處所差別，四、勝生差別，五、自身世間差別。**

卯二、隨釋5　辰一、界差別

**界差別者，謂欲界及色無色界生差別。**

辰二、趣差別

**趣差別者，謂於五趣四生差別。**

辰三、處所差別

**處所差別者，謂欲界中有三十六處生差別，色界中有十八處生差別，無色界中有四處生差別，如是總有五十八生。**

辰四、勝生差別2　巳一、於人中2　午一、總標

**勝生差別者，謂欲界人中有三勝生。**

午二、列釋3　未一、黑勝生生

**一、黑勝生生。謂如有一，生旃荼羅家，若卜羯娑家，若造車家，若竹作家，若生所餘下賤貧窮乏少財物飲食等家，如是名為人中薄福德者。**

未二、白勝生生

**二、白勝生生。謂如有一，生剎帝利大富貴家，若婆羅門大富貴家，若諸長者大富貴家，若生所餘豪貴大富多諸財穀庫藏等家，如是名為人中勝褔德者。**

未三、非黑非白勝生生

**三、非黑非白勝生生。謂如有一，非前二種生處中家者。**

巳二、於天中3　午一、欲界天

**又欲界天中亦有三種勝生。一、非天生，二、依地分生，三、依虛空宮殿生。**

午二、色界天

**又色界中有三種勝生。一者、異生無想天生，二者、有想天生，三者、淨居天生。**

　　又色界中有三種勝生等者：初一唯外道異生，次一通一切凡聖，後一唯諸聖者。

午三、無色界天

**又無色界中有三勝生。一、無量想天生，二、無所有想天生，三、非想非非想天生。**

辰五、自身世間差別

**自身世間差別者，謂於十方無量世界中，有無量有情無量生差別應知。**

寅二、生艱辛2　卯一、引經說2　辰一、舉二量2　巳一、血量3　午一、標

**生艱辛者，如薄伽梵說：汝等長時馳騁生死，身血流注過四大海。**

午二、徵

**所以者何？**

午三、釋2　未一、舉生象馬等中

**汝等長夜，或生象、馬、駝、驢、牛、羊、雞、鹿等眾同分中，汝等於彼多被斫截身諸支分，令汝身血極多流注。**

未二、例生人中

**如於象等眾同分中，人中亦爾。**

巳二、淚量

**又復汝等於長夜中，喪失無量父母兄弟姊妹親屬，又復喪失種種財寶諸資生具，令汝洟淚極多流注，如前血量。**

辰二、例乳量

**如血、洟淚，如是當知所飲母乳其量亦爾。**

卯二、結應知

**如是等類生艱辛苦無量差別應知。**

寅三、生不定2　卯一、顯不定4　辰一、於父母2　巳一、明算計

**生不定者，如薄伽梵說：假使取於大地所有一切草木根莖枝葉等，截為細籌，如四指量，計算汝等長夜展轉所經父母，如是眾生曾為我母，我亦長夜曾為彼母；如是眾生曾為我父，我亦長夜曾為彼父。**

巳二、釋無盡

**如是算計，四指量籌速可窮盡，而我不說汝等長夜所經父母其量邊際。**

辰二、於苦樂2　巳一、舉苦

**又復說言：汝等有情自所觀察，長夜展轉，成就第一極重憂苦今得究竟。**

　　今得究竟者：謂趣清淨究竟涅槃故。

**汝等當知，我亦曾受如是大苦。**

巳二、例樂

**如苦，樂亦爾。**

辰三、於處所

**又復說言：我觀大地，無少處所可得汝等長夜於此處所未曾經受無量生死。**

辰四、於眷屬

**又復說言：我觀世間有情，不易可得長夜流轉不為汝等若母，若父、兄弟、姊妹，若軌範師，若親教師，若餘尊重，若等尊重。**

卯二、顯生量

**又如說言：若一補特伽羅於一劫中所受身骨，假使有人為其積集不爛壞者，其聚量高王舍城側廣博脅山。**

寅四、生流轉2　卯一、徵

**云何生流轉？**

卯二、釋2　辰一、約自身辨3　巳一、標

**謂自身所有緣起，當知此即說為流轉。**

巳二、徵

**云何緣起？**

巳三、釋2　午一、嗢柁南列

**嗢柁南曰：**

**　體門義差別　次第難釋詞　緣性分別緣　攝諸經為後**

午二、長行釋9　未一、緣起體3　申一、徵

**云何緣起體？**

申二、釋2　酉一、略說2　戌一、標

**若略說，由三種相建立緣起。**

戌二、釋

**謂從前際，中際生；從中際，後際生；中際生已，若趣流轉，若趣清淨究竟。**

酉二、廣顯2　戌一、從前際中際生中際生已復趣流轉2　亥一、徵

**云何從前際，中際生；中際生已復趣流轉？**

亥二、釋2　天一、辨相2　地一、辨2　玄一、受生義2　黃一、前際攝2　宇一、無明緣行

**謂如有一，不了前際無明所攝無明為緣，於福、非福及與不動身語意業，若作若增長。**

　　不了前際無明所攝無明等者：謂於過去諸行起不如理分別，謂我於過去為曾有耶？為曾無耶？曾何體性？曾何種類？所有無知，是名不了前際無明所攝無明。身語二業欲色界有，在下名非福，在上名不動；意通三界，若在欲界名福非福，在上二界唯名不動；是名身語意業福與非福不動差別。由感欲界愛非愛果，是故彼業名福非福；感上二界無動地生，是故彼業名為不動。如下差別中解。（陵本九卷十六頁703）

宇二、行緣識

**由此隨業識，乃至命終流轉不絕，能為後有相續識因。**

　　由此隨業識等者：新所作業能熏識故，識被熏已，名隨業識。此為後有相續識因，能生後有相續果故。

黃二、中際攝2　宇一、釋生長2　宙一、生起位2　洪一、識緣名色

**此識將生果時，由內外貪愛正現在前以為助伴，從彼前際既捨命已，於現在世自體得生。**

　　由內外貪愛正現在前以為助伴者：執取自體所起我貪，是名內愛；樂著戲論起境界貪，是名外愛。將受生時，由彼二愛增上現行，故於生處喜樂馳趣而被拘礙。如前意地生相中說。（陵本一卷十六頁80）由是此說正現在前以為助伴。

洪二、名色緣六處等

**在母腹中，以因識為緣，相續果識前後次第而生，乃至羯羅藍等位差別而轉。**

　　在母腹中至差別而轉者：此中因識謂一切種子識；果識謂異熟識。當知體即阿賴耶識，望義說別因果異名。果識生時，從其最初，由一切種子識功能力故，有餘微細根及大種和合而生，及餘有根同分精血和合摶生，是名羯羅藍位。從此以後，眼等諸根及所依處次第而生。如前意地已說。（陵本一卷十九頁96）是名因識為緣，相續果識前後次第而生。又在母腹有八位別，謂羯羅藍位、遏部曇位、閉尸位、鍵南位、鉢羅賒佉位、髮毛爪位、根位、形位。如前意地釋。（陵本二卷三頁117）是名羯羅藍等位差別而轉。

宙二、增長位

**於母胎中，相續果識與名色俱，乃至衰老，漸漸增長。**

宇二、辨業果

**爾時感生受業與異熟果**[^12]**。**

　　於母胎中至與異熟果者：由相續識與所依身安危共同，色非色蘊和合俱轉，由是說言與名色俱。生已增長，歷處胎位、出生位、嬰孩位、童子位、少年位、中年位，乃至老年位，後後殊勝，由是說言漸漸增長。於爾所時，應知說名順生受業與異熟果。今說彼業名感生受，義無差別，謂能感無間生果業故。

玄二、流轉義2　黃一、別釋其相2　宇一、名色緣識2　宙一、標義

**又此異熟識即依名色而轉，由必依託六依轉故，是故經言名色緣識。**

　　又此異熟識等者：此異熟識非謂體能執受異熟所攝阿賴耶識，意說眼等六識名異熟識，從彼異熟之所生故，據實應言異熟生識。如下攝事分緣起中說。（陵本九十三卷二頁6991）眼等六處是名六依，眼等六識依託轉故，唯恆所依是此依義，故於文中說有必言。

宙二、釋依

**俱有依根曰色，等無間滅依根曰名，隨其所應為六識所依。依止彼故，乃至命終諸識流轉。**

　　俱有依根曰色等者：由根與識和合俱轉，故說彼根名俱有依。此說眼等五淨色根是名曰色。若此六識為彼六識等無間緣，即施設此名為意根，前滅為依後法生故，是名等無間滅依根。唯心心所，非色蘊攝，是故曰名。以非色蘊不可現見，唯由語言之所呼召，令能生解，由是義故得名蘊稱。眼等五識依色根轉，意識依意根轉，由是說言隨其所應為六識所依。

宇二、識緣名色2　宙一、釋色等名

**又五色根、若根所依大種、若根處所、若彼能生大種曰色，所餘曰名。**

　　又五色根至所餘曰名者：色中有四差別：一、五色根，此唯清淨色；二、根所依大種，即清淨色根所依大種色；三、根處所，此謂清淨色根不相離所造色；四、彼能生大種，即能生造色之大種色；如是一切，總名曰色。餘非色蘊諸心心所，總名曰名。

宙二、顯識執受

**由識執受諸根，墮相續法方得流轉；故此二種依止於識相續不斷。**

黃二、結顯互緣

**由此道理，於現在世，識緣名色，名色緣識，猶如束蘆，乃至命終相依而轉。**

地二、結

**如是名為從前際，中際諸行緣起生；中際生已，流轉不絕。**

　　由識執受諸根等者：此中正顯識緣名色。識謂阿賴耶識，唯此恆遍執受所依故。有漏諸行因果不斷，是名墮相續法。此相續法名色攝盡。由阿賴耶先業所引，故能恆遍執受諸根；由能執受一切名色，因果展轉相續不斷，是謂流轉。

天二、料簡2　地一、四生差別3　玄一、指依胎生

**當知此中依胎生者，說流轉次第。**

玄二、簡卵濕生

**若卵生濕生者，除處母胎，餘如前說。**

　　除處母胎餘如前說者：謂如前說以因識為緣，相續果識次第而生，乃至廣說諸相差別，卵生濕生一切皆有，由是故說除處母胎餘如前說。

玄三、別辨化生2　黃一、欲色界

**若於有色有情聚中，謂欲色界受化生者，諸根決定圓滿而生，與前差別。**

　　若於有色有情至與前差別者：此說欲色界受化生者諸根頓具，非如胎卵濕生有情根次第生，由是故說與前差別。

黃二、無色界

**若於無色界，以名為依，及色種子為依，識得生起；以識為依，名及色種子轉。從此種子，色雖斷絕，後更得生；與前差別。**

　　若於無色界至與前差別者：攝事分說：在無色界諸有情類，識依於名及色種子，名及色種依識而轉。由彼識中有色種故，色雖間斷，後當更生。如是名為此中差別。（陵本九十三卷二頁6994）與此文同，然義更顯。當知此義且依未建立阿賴耶識聖教而說。若已建立阿賴耶識，當知此說依色種子，色種子轉，即彼阿賴耶識因分所攝，除彼識外，更無餘種為因性故。

地二、三業差別

**又由福業，生欲界人天；由非福業，生諸惡趣；由不動業，生色無色界。云何不生？由不生故，趣清淨究竟。**

戌二、從中際後際生及彼不生趣清淨究竟2　亥一、總徵

**云何從中際，後際諸行緣起生？**

亥二、別釋2　天一、從中際後際生2　地一、別辨2　玄一、中際攝2　黃一、明二果

**謂中際已生補特伽羅，受二種先業果。謂受內異熟果，及境界所生受增**[^13]**上果。**

　　謂受內異熟果等者：領受自體業異熟生，是名內異熟果；領受境界業增上生，是名外增上果。如是二種皆先業引，名先業果。

黃二、辨二因2　宇一、引因2　宙一、辨相2　洪一、能引2　荒一、明緣起2　日一、別顯二支2　月一、無明緣行

**此補特伽羅或聞非正法故，或先串習故，於二果愚。由**[^14]**愚內異熟果故，於後有生苦不如實知；由迷後有後際無明增上力故，如前於諸行若作若增長。**

月二、行緣識

**由此新所作業，故說此識名隨業識。**

　　由愚內異熟果至名隨業識者：謂於異熟果所攝諸行起不如理分別，謂有受者所有無知，名內異熟果愚。即由此故，亦於當來後有生苦不如實知。由於後有不實知故，便於未來諸行起不如理分別，謂我於未來為當有耶？為當無耶？當何體性？當何種類？總此說名後際無明。以此為緣增上力故，如於前際造作增長諸行，即於爾時行為緣故，熏變於識，識於現法隨業而行，由是故說名隨業識。

日二、結說現法

**即於現法中，說無明為緣故行生，行為緣故識生。**

荒二、釋識名2　日一、名因識

**此識於現法中名為因識，能攝受後生果識故。**

日二、名六識身

**又總依一切識，說名六識身。**

　　又總依一切識說名六識身者：謂隨業識於現法中，約就一切相續為名，總有六識差別可得，說彼六識名一切識。即依彼一切識，此識總說名六識身。當知此中一切相續，所謂諸根。如下攝事分說。（陵本一百卷十五頁7510）復次，當知此識名六識身是密意[^15]說，體唯異熟，非異熟生故。

洪二、所引

**又即此識是後有名色種子之所隨逐，此名色種子是後有六處種子之所隨逐，此六處種子是後有觸種子之所隨逐，此**[^16]**觸種子**[^17]**是後有受種子之所隨逐。**

宙二、結名

**如是總名於中際中後有引因應知，由此能引識乃至受一期身故。**

　　又即此識是後有名色種子之所隨逐等者：緣起經說：識緣名色，名色緣六處，六處緣觸，觸緣受。當知此依當來生起次第，假說彼種有先後別，是故此中說名色等後後隨逐，由此義顯所引緣起。

宇二、生因2　宙一、辨3　洪一、受緣愛

**由先異熟果愚引後有已，又由第二境界所生受果愚故，起緣境界受愛。**

洪二、愛緣取

**由此愛故，或發欲求，或發有求；或執欲取，或執見、戒及我語取。**

洪三、取緣有

**由此愛取和合資潤，令前引因轉名為有。**

　　由此愛故至轉名為有者：愛有三種，所謂欲愛、色愛及無色愛。由有欲愛，故發欲求；由有色愛及無色愛，故發有求。取有四種，所謂欲取、見取、戒禁取、我語取。如下差別中說。（陵本十卷一頁725）由此愛取和合資潤前所引因，所謂識乃至受五法種子，令彼種子能有當生，能令生有將入現在，由是說言轉名為有。

宙二、結

**即是後有生因所攝。**

　　即是後有生因所攝者：前說境界受愚及與愛取，皆是後有生因所攝。

玄二、後際攝2　黃一、約引因辨

**從此無間，命既**[^18]**終已，隨先引因所引識等受最為後，此諸行生，或漸或頓。**

　　此諸行生或漸或頓者：胎、卵二生諸行生時，名之為漸，由有生及等生趣起相差別故。濕、化二生諸行生時，名之為頓，由彼身分頓時起故。如下差別中說。（陵本十卷二頁730）

黃二、約生因辨

**如是於現法中，無明觸所生受為緣故愛，愛為緣故取，取為緣故有，有為緣故生，生為緣故老病死等諸苦差別。或於生處次第現前，或復種子隨逐應知。**

　　老病死等諸苦差別等者：內身變異，有老病死諸苦生；境界變異，有愁歎苦憂惱諸苦生，是名老病死等諸苦差別。如是諸苦，或有處所即於生處次第現前；或有處所雖不現前，然種隨逐。由是當知，生為根本，諸苦相續；若證無生，苦乃永滅。

地二、總結

**如是於中際中，無明緣行等、受緣愛等為因緣故，後際諸行生。**

天二、後際不生趣清淨究竟3　地一、趣清淨

**復有先集資糧，於現法中，從他聞音，及於二果諸行，若於彼因、彼滅、彼趣滅行如理作意，由此如理作意為緣，正見得生，從此次第得學無學清淨智見。**

　　復有先集資糧至清淨智見者：聲聞地說：涅槃法緣略有二種，一、勝，二、劣。云何勝緣？謂正法增上他音，及內如理作意。云何劣緣？謂此劣緣乃有多種，謂若自圓滿、若他圓滿，乃至若依三摩地。（陵本二十一卷三頁1821）今於此中，說彼劣緣名為資糧。先世已集，名為先集。於現法中，從他聞音，及與如理作意，當知是名修集勝緣。從他聽聞依四聖諦教授教誡言音，是名從他聞音。既聞音已，依四聖諦如理思惟，是名如理作意。於中二果諸行，意說苦諦，由異熟果是苦自體，及增上果是苦依處故。彼因、彼滅、彼趣滅行，如次應知即後三諦。由此如理作意為緣，能正悟入苦唯是苦，集唯是集，滅唯是滅，道唯是道，是名正見得生。此中正見，加行位攝，觀無所取及無能取正智生故。由此便能於四聖諦入真現觀，證得有學清淨智見，及能成就究竟現觀，證得無學清淨智見。有學智見唯名清淨，無學智見名善清淨，先後次第所證別故。

地二、明永斷2　玄一、辨斷相2　黃一、標漸次

**由此智見，無明及愛永斷無餘。**

黃二、辨差別2　宇一、證慧解脫

**由此斷故，於彼所緣不如實知無明觸所生受亦復永斷。由此斷故，永離無明，於現法中證慧解脫。**

宇二、證心解脫

**若於無明觸所生受相應心中所有貪愛，即於此心得離繫故，貪愛永滅，於現法中證心解脫。**

　　由此智見至證心解脫者：此中無明及愛，即前所說異熟果愚及緣境界受愛。此由有學清淨智見令永寂靜，及由無學清淨智見令永滅沒，是故總說永斷無餘。如下攝異門分釋。（陵本八十三卷二十三頁6349）由無明愛永斷無餘，即於二果為所緣時，能如實知，不令貪愛，是故諸無明觸所生諸受亦復隨斷。如是永離無明，說於現法證慧解脫；永滅貪愛，亦於現法證心解脫。由無明觸所生諸受相應心中，所有相應貪愛煩惱，亦於其心得離繫故。

玄二、成經說2　黃一、由無明滅得無生法

**設彼無明不永斷者，依於識等受最為後所有諸行後際應生；由無明滅故，更不復起，得無生法。**

　　設彼無明至得無生法者：此中成前慧解脫義。謂現法中，設彼無明不永斷者，是則諸有無明猶未斷時，所有識等受最為後諸行後際應生。由無明滅，依於後際識乃至受更不復起，由是說言得無生法。

**是故說言：無明滅故，行滅；次第乃至異熟生觸滅故，異熟生受滅。**

黃二、由愛滅故得無生法

**於現法中無明滅故，無明觸滅；無明觸滅故，無明觸所生受滅；無明觸所生受滅故，愛滅；愛滅故，如前得無生法。由此故說取等惱最為後諸行永滅。**

　　由此故說取等惱最為後諸行永滅者：此中等言，等取有及生、老、病、死、愁、歎、苦、憂。應知此永滅故，亦復說言得無生法。

地三、辨涅槃2　玄一、有餘依2　黃一、標義

**如是於現法中諸行不轉；由不轉故，於現法中，於有餘依界證得現法涅槃。**

　　如是於現法中諸行不轉等者：此中諸行，謂前所說無明觸、受及愛。於現法中不流轉故，說名不轉。即此不轉，名於現法中住有餘依般涅槃界，是亦名為證得現法涅槃。

黃二、釋相2　宇一、顯清淨

**彼於爾時，唯餘清淨識緣名色，名色緣識；乃至有識身在，恆受離繫受，非有繫受。**

宇二、顯無生

**此有識身乃至先業所引壽量恆相續住。若壽量盡，便捨識所持身。此命根後所有命根無餘永滅，更不重熟。**

　　彼於爾時唯餘清淨識緣名色等者：住有餘依涅槃界時，識緣名色，名色緣識，有餘未盡，而得說名清淨鮮白，非於當來內身能取能滿故。名色與識更互為緣，雜染建立，如下自說。（陵本十卷十七頁819）為簡彼故，得清淨名。乃至有識身住未滅，彼恆領受離繫諸受，無有繫縛。當知此離繫受明觸所生，彼有繫受無明觸生。彼受已滅，是故說言非有繫受。

玄二、無餘依2　黃一、顯證得

**又復此識與一切受任運滅故，所餘因緣先已滅故，不復相續，永滅無餘，是名無餘依涅槃界，究竟寂靜處。**

黃二、顯能趣

**亦名趣求涅槃者，於世尊所梵行已立，究竟涅槃。**

　　又復此識至究竟涅槃者：受有二種。一者、所依麤重受，二者、彼果境界受。一一受中，各復有四。如下決擇分說。（陵本七十七卷十九頁5922）依此總說名一切受。由識與受任運滅故，是名無餘依涅槃界。此命根後所有命根，是名所餘因緣。先已滅故，餘更不續，亦無餘滅，是名究竟寂靜處。常隨涅槃，常以涅槃為其究竟，是名趣求涅槃者。若於諸佛自然通達八聖道支，究竟修習無復退失，是名於世尊所梵行已立。若復所作已辦，不受後有，是名究竟涅槃。

申三、結

**如是已說由三種相建立緣起，謂從前際，中際生；從中際，後際生；又於中際，若流轉，若清淨；是名緣起體性。**

未二、緣起門2　申一、徵

**緣起門云何？**

申二、釋2　酉一、標

**謂依八門，緣起流轉。**

酉二、列

**一、內識生門，二、外稼成熟門，三、有情世間死生門，四、器世間成壞門，五、食任**[^19]**持門，六、自所作業增上勢力受用隨業所得愛非愛果門，七、威勢門，八、清淨門。**

　　謂依八門緣起流轉等者：此中八門，與緣起初勝法門經中說義無別。彼經說有受用世俗境界緣起，謂緣眼色生於眼識，三事和合，便有其觸，觸為緣受，如是廣說；即此第一內識生門。彼經說有食因緣起，謂求諸穀、田、種、水緣，發生芽等；即此第二外稼成熟門。彼經說有一切生身相續緣起，謂由能引能生諸分，引生一切所引所生；即此第三有情世間死生門。彼經說有一切生身依持緣起，謂諸世界，由諸因緣施設成壞；即此第四器世間成壞門。彼經說有任持緣起，謂由四食，諸根大種安住增長；即此第五食任持門。彼經說有一切生身差別緣起，謂由不善善有漏業，施設三惡人天趣別；即此第六自所作業增上勢力受用隨業所得愛非愛果門。彼經說有自在緣起，謂善修治靜慮為緣，諸修定者隨所願樂，如是皆成終無別異；即此第七威勢門。彼經說有清淨緣起，謂依他音及依自內如理作意，發生正見，能滅無明；無明滅故，諸行隨滅；廣說乃至由生滅故，老死隨滅；即此第八清淨門。此所說義，準彼應知。

未三、緣起義2　申一、徵

**緣起義云何？**

申二、釋2　酉一、顯甚深

**謂離有情義，是緣起義；**

　　謂離有情義是緣起義者：謂無主宰，無有作者，無有受者，是名離有情義。

**於離有情復無常義，是緣起義；**

　　於離有情復無常義是緣起義者：唯法所顯，然性無常，剎那不住，是名於離有情復無常義。

**於無常復暫住義，是緣起義；**

　　於無常復暫住義是緣起義者：法已生時，唯生剎那隨轉，是名於無常復暫住義。

**於暫住復依他義，是緣起義；**

　　於暫住復依他義是緣起義者：謂法生時，託眾緣轉，是名於暫住復依他義。

**於依他離作用義，是緣起義；**

　　於依他離作用義是緣起義者：依他緣生，剎那即滅，無動作故，無實作用，是名於依他離作用義。

**於離作用復因果相續不斷義，是緣起義；**

　　於離作用至是緣起義者：此顯因果相續流轉，無有間絕，故作是說。

**於因果相續不斷復因果相似轉義，是緣起義；**

　　於因果相續不斷至是緣起義者：此顯種種因果品類差別，及顯因果互相符順，故作是說。

**於因果相似轉復自業所作義，是緣起義。**

　　於因果相似轉至是緣起義者：此顯因果決定，不相雜亂，故作是說。

酉二、明建立2　戌一、問

**問：為顯何義建立緣起耶？**

戌二、答

**答：為顯因緣所攝染汙、清淨義故。**

　　為顯因緣所攝染汙清淨義故者：如說無明緣行，乃至生緣老死，此顯因緣所攝染汙義。如說無明滅故行滅，乃至生滅故老死滅，此顯因緣所攝清淨義。

未四、緣起差別3　申一、徵

**緣起差別云何？**

申二、釋2　酉一、指經廣說

**謂於前際無知等，如經廣說。**

　　如經廣說者：謂如緣起經說。

酉二、別釋句義12　戌一、無明差別2　亥一、約所知事辨3　天一、十九種無知2　地一、釋15　玄一、於前際無知

**於前際無知云何？謂於過去諸行起不如理分別，謂我於過去為曾有耶？為曾無耶？曾何體性？曾何種類？所有無知。**

　　於前際無知等者：此中無知，無明異名。謂由無明覆蔽真實，於所知境不能了知，故名無知。由於過去諸行無常法性不了知故，是名於前際無知。由此無知，起如是疑：疑我常住，分別過去為曾有耶？疑無因生，分別過去為曾無耶？疑自體別，分別過去曾何體性？疑生處別，分別過去曾何種類？自體別者，三界眾生有四種得自體差別，謂由自害，不由他害；或由他害，不由自害；或由自害，亦由他害；或非自害，亦非他害；如是差別，如前界施設建立中已說。（陵本五卷七頁344）今生處別者，謂三界五趣四生應知。

玄二、於後際無知

**於後際無知云何？謂於未來諸行起不如理分別，謂我於未來為當有耶？為當無耶？當何體性？當何種類？所有無知。**

　　於後際無知等者：此說未來名為後際，謂未來諸行當生法性不了知故，餘如前解。

玄三、於前後際無知

**於前後際無知云何？謂於內起不如理猶預，謂何等是我？我為何等？今此有情從何所來？於此沒已當往何所？所有無知。**

　　於前後際無知等者：於現在世名前後際，待過去世是後際，待未來世是前際故。由此無知，唯於內身各別諸行起如是疑：謂從前際來，於諸行中何等是我？若此沒已，往至後際，於諸行中我為何等？此說疑我自體。色等五蘊是名諸行，於此五蘊各別生疑，故作是說：何等是我？我為何等？又疑從前際來或往後際我之依處，故作是說：今此有情從何所來？於此沒已當往何所？

玄四、於內無知

**於內無知云何？謂於各別諸行起不如理作意，謂之為我所有無知。**

玄五、於外無知

**於外無知云何？謂於外非有情數諸行起不如理作意，謂為我所所有無知。**

玄六、於內外無知

**於內外無知云何？謂於他相續諸行起不如理分別，謂怨親中所有無知。**

　　於內無知於外無知於內外無知者：於自身中各別諸行，若五種清淨色，若色依處，若心、意、識，是名為內。如下決擇分說。（陵本六十六卷九頁5277）於外器世間非有情數諸行，是名為外。於他相續各別諸行，有情數故，說名為內；非自身故，說名為外；由是差別，得內外名。由此能生內外等愛，及後有愛、喜貪俱行愛、彼彼喜樂愛，是故建立此三無知。

玄七、於業無知

**於業無知云何？謂於諸業起不如理分別，謂有作者所有無知。**

玄八、於異熟無知

**於異熟無知云何？謂於異熟果所攝諸行起不如理分別，謂有受者所有無知。**

玄九、於業異熟無知

**於業異熟無知云何？謂於業及果起不如理分別所有無知。**

　　於業無知於異熟無知於業異熟無知者：諸業謂因，異熟謂果，因果相屬名業異熟。若於諸業唯有行性不能了知，而妄計度我為作者，是名於業無知。若於一切世間業因所起，妄計自在、作者、生者，而更計我為其受者，名於異熟無知。或更於業及果不能了知相應道理，妄興誹謗一切都無，是名於業異熟無知。由是因緣，於生天等非正處中起妄勝解，歸依敬信；當知此非處信，即是業等無知所生。是故建立此三差別。

玄十、於佛無知

**於佛無知云何？謂於佛菩提，或不思惟、或邪思惟、或由放逸、或由疑惑、或由毀謗所有無知。**

玄十一、於法無知

**於法無知云何？謂於正法善說性，或不思惟、或邪思惟、或由放逸、或由疑惑、或由毀謗所有無知。**

玄十二、於僧無知

**於僧無知云何？謂於僧正行，或不思惟、或邪思惟、或由放逸、或由疑惑、或由毀謗所有無知。**

　　於佛無知於法無知於僧無知者：二斷、二智，名佛菩提。如下菩薩地釋。（陵本三十八卷一頁3097）聽聞正法，初中後善，是名正法善說性。如下異門分釋。（陵本八十三卷十二頁6312）文巧義妙，故名善說。若應理行，若質直行，若和敬行，若隨法行，如是差別名僧正行。又自然覺悟相名佛菩提，覺悟果相名正法善說性，隨他所教正修行相名僧正行，由是建立三寶差別，所謂佛寶、法寶、僧寶。於此三寶所有功德不生敬信，是名無知。如是無知，或由不思惟起，聞說功德不了義故；或由邪思惟起，於所聽聞不善領悟故；或由放逸故起，耽著諸欲，不樂親近故；或由疑惑故起，不生勝解，無淨信故；或由毀謗故起，住自見取，誹謗功德故；由此無知，能生一切外道邪見，是故建立此三差別。

玄十三、於苦等無知2　黃一、舉於苦諦

**於苦無知云何？謂於苦是苦性，或不思惟、或邪思惟、或由放逸、或由疑惑、或由毀謗所有無知。**

黃二、例於集等

**如於苦，當知於集、滅、道無知亦爾。**

　　於苦無知等者：苦集滅道，是為四諦。謂苦為真苦，集為真集，滅為真滅，道為真道，義無虛妄，唯聖所證，故名為諦。無始時來理成就性，法爾無諍，名苦性等。苦是染果，集是染因，滅是淨果，道是淨因，於如是等不能了知，是名於四無知。此亦能生一切邪見，是故建立此四差別。

玄十四、於因等無知2　黃一、辨因果2　宇一、舉於因

**於因無知云何？謂起不如理分別，或計無因，或計自在、世性、士夫、中間等不平等因所有無知。**

宇二、例於從因所生諸行

**如於因無知，於從因所生諸行亦爾。**

　　於因無知等者：自身緣起是名為因，緣生諸行是名為果。若於緣起妄計為無，是名無因論者。或復計餘為因而不稱理，是名不平等因論者。如是二計，若於因起，是名於因無知；若於果起，是名於因所生諸行無知。由是道理，故言亦爾。妄計諸行無因而生，或不平等因之所起故，由此能生生天方便增上慢，是故建立此二無知。

黃二、廣染淨

**又彼無罪故名善，有罪故名不善；有利益故名應修習，無利益故名不應修習；黑故名有罪，白故名無罪；雜故名有分。**

　　又彼無罪故名善等者：此顯前二染淨種類差別，皆彼無知所攝，與緣起經開合有別，故唯說有十九種無知。此中雜故名有分者，謂黑白分間雜而有，故名有分。如說黑白黑白異熟業是。餘文易知。

玄十五、於六觸處如實通達無知

**於六觸處如實通達無知云何？謂增上慢者，於所證中顛倒思惟所有無知。**

地二、結

**如是略說十九種無知。**

　　於六觸處如實通達無知等者：六觸處者，謂眼等根名為六處，緣觸生時，名六觸處。若於其時無明相應，無明為緣便生於行、行緣識等，由是能引生死苦果。若於其時無明不起，爾時與觸俱生六處，雖緣六境而不生染，彼無明因永滅寂靜，便無緣行、行緣識[^20]等，如實通達沙門果證，如是名為於六觸處如實通達。於此所證若未通達，妄自顛倒，謂已通達，是名於六觸處如實通達無知。此中無知能生沙門果增上慢，是故建立。

天二、七種無知2　地一、總標列

**復有七種無知。一、世愚，二、事愚，三、移轉愚，四、最勝愚，五、真實愚，六、染淨愚，七、增上慢愚。**

地二、別明攝2　玄一、徵

**前十九無知，今七無知，相攝云何？**

玄二、釋

**謂初三無知攝初一，次三無知攝第二，次三無知攝第三，次三無知攝第四，次四無知攝第五，次二**[^21]**無知攝第六，後一無知攝第七。**

　　復有七種無知等者：愚三際故，此名世愚；愚內外俱，此名事愚；愚業果俱，名移轉愚；愚三寶故，名最勝愚；愚四諦故，名真實愚；愚能生因及所生法，名染淨愚；愚沙門果證，名增上慢愚。

天三、五種愚2　地一、總標列

**復有五種愚。一、義愚，二、見愚，三、放逸愚，四、真實義愚，五、增上慢愚。**

地二、明別攝2　玄一、徵

**前十九愚，今五種愚，相攝云何？**

玄二、釋

**謂見愚攝前六及於因所生法無知；放逸愚攝於業、異熟、俱無知；真實義愚攝於佛等乃至道諦無知；增上慢愚攝最後無知；當知義愚通攝一切。**

　　復有五種愚等者：愚於一切所知境界，是名義愚；邪解為依，推求分別，是名見愚；希求生天，不修正行，名放逸愚；不正通達三寶、四諦，是名真實義愚；顛倒妄計得沙門果，是名增上慢愚。

亥二、約能知智辨2　天一、異門差別2　地一、辨差別

**復次，無知、無見、無有現觀、黑闇、愚癡，及無明闇，如是六種無明差別，隨前所說七無知事次第應知。**

地二、顯總合

**於後二無知事總合為一，起此最後無明黑闇。**

　　復次無知無見等者：若於不現見法不能了知，是名無知。若於現見現在前法不能了知，是名無見。若於不由他緣自實所證不能了知，名無現觀。於其實事不正了知，是名黑闇。於不實事妄生增益，是名愚癡。於所知事不能善巧，是名無明。成就誹謗一切邪見，是名為闇。如下異門分說。（陵本八十四卷二十頁6413）今於此中，無明及闇總合為一，故言六種。如其次第配七無知，義應準釋。

天二、所治差別2　地一、辨2　玄一、約三慧辨

**復有差別。謂聞思修所成三慧所治差別，如其次第說前三種。**

玄二、約三品辨

**即此所治軟中上品差別，說後三種。**

地二、結

**如是所治差別故，自性差別故，建立六種差別應知。**

　　復有差別等者：聞慧所治說名無知，思慧所治說名無見，修慧所治說無現觀，此約所治差別建立前三；軟品無明說名黑闇，中品無明說名愚癡，上品無明說無明闇，此約自性差別建立後三；如是總有六種差別應知。

戌二、行差別3　亥一、身行3　天一、徵

**身行云何？**

天二、標

**謂身業。**

天三、辨

**若欲界、若色界，在下名福非福，在上名不動。**

　　身行云何等者：入出息風，名為身行。風為導首，身業轉故。身所作業，亦名身行。由愚癡者先起隨順身業風已，然後方起染汙身業。如下決擇分說。（陵本五十六卷十八頁4552）今說身行，謂即身業，其義應知。又此身業唯欲色界有，是故說言若欲界、若色界，不通無色界，以無所依身故。若在欲界，所起身業感五趣生，是故彼業名福非福。若在色界，定地所攝，是故彼業名為不動。

亥二、語行3　天一、徵

**語行云何？**

天二、標

**謂語業。**

天三、辨

**餘如前應知。**

　　語行云何等者：尋伺相應，是名語行。由此為先，語業隨轉，故說語行謂即語業。

亥三、意行3　天一、徵

**意行云何？**

天二、標

**謂意業。**

天三、辨

**若在欲界名福非福，在上二界唯名不動。**

　　意行云何等者：受想相應，是名意行。由此為先，意業方轉，是故此說謂即意業。色無色界皆定地攝，故說彼業唯名不動。

戌三、識差別2　亥一、辨相2　天一、舉眼識2　地一、徵

**眼識云何？**

地二、釋

**謂於當來依止**[^22]**眼根了別色境識，所有褔、非褔、不動行所熏發種子識，及彼種子所生果識。**

天二、例餘識2　地一、例同

**如眼識，如是乃至意識應知亦爾。**

地二、顯別

**由所依及境界，所起了別差別應知。**

　　由所依及境界所起了別差別應知者：所依謂眼等六根，境界謂色等六境，了別差別謂眼等六識。此結前說眼識乃至意識得名應知。

亥二、料簡

**此於欲界具足六種，色界唯四，無色界唯一。**

　　此於欲界具足六種等者：欲界具有眼等六識。色界除鼻舌識，唯有餘四。無色界除眼等五，唯一意識。

戌四、名色差別2　亥一、別辨種類2　天一、名差別2　地一、辨相4　玄一、受蘊

**受蘊云何？謂一切領納種類。**

玄二、想蘊

**想蘊云何？謂一切了像種類。**

玄三、行蘊

**行蘊云何？謂一切心所造作意業種類。**

玄四、識蘊

**識蘊云何？謂一切了別種類。**

地二、料簡

**如是諸蘊皆通三界。**

　　受蘊云何至皆通三界者：受謂領納，想謂了相，行謂造作，識謂了別，此說四蘊自相差別。為顯蘊義，故說彼彼一切種類，由一類總略義是蘊義故。如是四蘊皆通三界。

天二、色差別2　地一、四大種2　玄一、徵

**四大種云何？**

玄二、釋2　黃一、出體

**謂地、水、火、風界。**

黃二、料簡

**此皆通二界。**

地二、所造色2　玄一、徵

**四大種所造色云何？**

玄二、釋2　黃一、出體

**謂十色處及法處所攝色。**

黃二、料簡

**欲界具十及法處所攝假色；色界有八及法處所攝色，然非一切。**

　　謂十色處及法處所攝色等者：眼等五根，色等五境，名十色處。若一切時意所行境，色蘊所攝，無見無對，是名法處所攝色。此復三種，謂律儀色、不律儀色，及三摩地所行境色。（如顯揚一卷十三頁釋31,484a）初二假有，後一實有。於欲界中具十色處，及有律儀、不律儀色，是故說有法處所攝假色。於色界中，十色處除香味二，故唯有八；法處所攝色有三摩地所行境色及律儀色，無不律儀，故非一切。

亥二、總釋體性

**此亦二種。謂識種子所攝受種子名色，及於**[^23]**彼所生果名色。**

　　此亦二種等者：此謂名色亦如六識說有二種，謂種子名色，及彼種子所生果名色。此種子名色隨逐於識，由是說言為識種子之所攝受。

戌五、六處差別3　亥一、辨相2　天一、舉眼處2　地一、徵

**眼處云何？**

地二、釋

**謂眼識所依淨色，由此於色已見、現見、當見。**

天二、例餘處2　地一、標隨應

**如眼處，如是乃至意處，隨其所應盡當知。**

地二、例差別

**於一切處，應說三時業用差別。**

亥二、出體

**此亦二種。謂名色種子所攝受種子六處，及彼所生果六處。**

亥三、料簡

**五在欲色界，第六通三界。**

　　由此於色已見現見當見者：此顯眼處於一切時恆為眼識所依，故說於色已見、現見、當見。唯恆所依為定量故，說心心所名有所依。如下決擇分說。（陵本五十五卷四頁4403）餘一切處說三時別，準此應釋。

戌六、觸差別3　亥一、辨相2　天一、舉眼觸2　地一、徵

**眼觸云何？**

地二、釋

**謂三和所生，能取境界淨妙等義。**

天二、例餘觸

**如是餘觸，各隨別境說相應知。**

亥二、出體

**此復二種。謂六處種子所攝受種子觸，及彼所生果觸。**

　　眼觸云何等者：眼所生觸，是名眼觸。當知此觸非唯眼生，根境識三和合生故；眼根依勝，得眼觸名。由此取境，成三差別，若好、若惡、若二俱非，似色顯現，由是說言能取境界淨妙等義。

亥三、料簡

**欲界具六，色界四，無色界一。**

　　欲界具六等者：眼等六觸，欲界全，色界闕無鼻舌二觸，無色界唯有意觸應知。

戌七、受差別3　亥一、辨相3　天一、樂受

**樂受云何？謂順樂諸根、境界為緣，所生適悅受，受所攝。**

天二、苦受

**苦受云何？謂順苦二為緣，所生非適悅受，受所攝。**

天三、不苦不樂受

**不苦不樂受云何？謂順不苦不樂二為緣，所生非適悅非不適悅受，受所攝。**

　　樂受苦受不苦不樂受者：此中三受由三所顯，謂受因緣、受自性，及受所攝。受因緣者，謂順樂、順苦，及順不苦不樂諸根境界。受自性者，謂適悅受、非適悅受、非適悅非不適悅受。受所攝者，謂適悅受、非適悅受、非適悅非不適悅受所攝身心。

亥二、料簡

**欲界三，色界二，第四靜慮以上乃至非想非非想處唯有第三不苦不樂。**

亥三、出體

**此亦二種。謂觸種子所攝受種子受，及彼所生果受。**

　　欲界三色界二等者：於色界中，前三靜慮有樂受及不苦不樂受，唯無苦受，是故言二。餘文易知。

**瑜伽師地論科句披尋記卷第九**

[^1]: 「及」，磧砂作「造」。

[^2]: 「僧」，磧砂作「沙」。

[^3]: 「無疾無疫」，磧砂作「無疫無疾」。

[^4]: 「友」，磧砂作「支」。

[^5]: 「受」，大正作「愛」。

[^6]: 「順現」，磧砂作「現順」。

[^7]: 「五頁」，披尋記原作「三頁」。

[^8]: 「未」，磧砂作「來」。

[^9]: 「記」，磧砂作「說」。

[^10]: 「怨」，大正作「惡」。

[^11]: 「善男」，磧砂作「善男子」。

[^12]: 「與異熟果」，磧砂、陵本作「名色與異熟果」，大正作「名已與異熟果」。「名色」，韓清淨註：「依攝事分刪」。

[^13]: 「增」，磧砂作「僧」。

[^14]: 「由」，磧砂作「內」。

[^15]: 「意」，韓清淨手稿作「義」。

[^16]: 「此名色種子...此」共三十二字，磧砂作「乃至」。

[^17]: 「觸種子」，大正、陵本作「種子觸」。

[^18]: 「既」，磧砂作「即」。

[^19]: 「任」，磧砂作「住」。

[^20]: 編按：「無緣行、行緣識」，即「無無明緣行、無行緣識」。

[^21]: 「二」，磧砂作「六」。

[^22]: 「止」，磧砂作「正」。

[^23]: 磧砂無「於」字。
