# 瑜伽師地論科句披尋記卷第二十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第二瑜伽處之三**

子五、學4　丑一、徵

**云何為學？**

丑二、標

**謂三勝學。**

丑三、列

**一、增上戒學，二、增上心學，三、增上慧學。**

　　謂三勝學者：三學方便唯聖教有，不共外道，是故名勝，亦名增上。

丑四、釋2　寅一、略別辨3　卯一、增上戒學3　辰一、徵

**云何增上戒學？**

辰二、釋

**謂安住具戒等，如前廣說。**

辰三、結

**是名增上戒學。**

卯二、增上心學2　辰一、徵

**云何增上心學？**

辰二、釋2　巳一、舉一切2　午一、四靜慮

**謂離欲惡不善法，有尋、有伺，離生喜樂，入初靜慮具足安住，乃至能入第四靜慮具足安住，是名增上心學。**

午二、無色等

**又諸無色，及餘所有等持、等至，亦皆名為增上心學。**

　　又諸無色等者：此說無色等至及餘所有等持、等至，皆如三摩呬多地說應知。（陵本十一卷一頁834）

巳二、顯偏勝

**然依靜慮，能最初入聖諦現觀，正性離生，非全遠離一切靜慮能成此事，是故靜慮最為殊勝，故偏**[^1]**說為增上心學。**

卯三、增上慧學3　辰一、徵

**云何增上慧學？**

辰二、釋

**謂於四聖諦等所有如實智見。**

辰三、結

**是名增上慧學。**

寅二、廣分別2　卯一、三學差別6　辰一、數3　巳一、問

**問：何緣唯有三學，非少非多？**

巳二、答2　午一、標義

**答：建立定義故，智所依義故，辦**[^2]**所作義故。**

午二、隨釋3　未一、建立定義3　申一、標

**建立定義者，謂增上戒學。**

申二、徵

**所以者何？**

申三、釋

**由戒建立心一境性，能令其心觸三摩地。**

未二、智所依義3　申一、標

**智所依義者，謂增上心學。**

申二、徵

**所以者何？**

申三、釋

**由正定心念一境性，於所知事有如實智、如實見轉。**

未三、辦所作義3　申一、標

**辦**[^3]**所作義者，謂增上慧學。**

申二、徵

**所以者何？**

申三、釋

**由善清淨若智、若見，能證究竟諸煩惱斷。以煩惱斷是自義利，是勝所作，過此更無勝所作故。**

巳三、結

**由是因緣，唯有三學。**

辰二、次第3　巳一、問

**問：何緣三學如是次第？**

巳二、答2　午一、別辨

**答：先於尸羅善清淨故，便無憂悔；無憂悔故，歡喜安樂；由有樂故，心得正定；心得定故，能如實知、能如實見；如實知見，故能起厭；厭故離染；由離染故，便得解脫；**

　　歡喜安樂者：三摩呬多地說：歡者，謂從本來清淨行者，觀資糧地所修淨行，無悔為先，慰意適悅，心欣踊性。喜者，謂正修習方便為先，深慶適悅，心欣踊性。安者，謂離麤重，身心調適性。樂者，謂由如是心調適故，便得身心無損害樂及解脫樂；以離彼品麤重性故，於諸煩惱而得解脫。（陵本十一卷三頁841）此應準釋。

**得解脫故，證無所作究竟涅槃。**

午二、略顯

**如是最初修習淨戒，漸次進趣，後證無作究竟涅槃。**

巳三、結

**是故三學如是次第。**

　　證無所作究竟涅槃者：所作已辦，過此更無勝所作故，名無所作，是即無學，由是說名究竟涅槃。思所成地說：若婆羅門作所作已，數復應作，更有勝上所應作事，當知此非真婆羅門。若婆羅門證婆羅門所應作事，超登一切薩迦耶岸，安住陸地，當知此是真婆羅門。（陵本十八卷十頁1563）其義應知。

辰三、名增上2　巳一、問

**問：何緣三學名為增上戒、心、慧耶？**

巳二、答2　午一、標義

**答：所趣義故，最勝義故，名為增上。**

午二、隨釋2　未一、所趣義3　申一、徵

**云何所趣義？**

申二、釋

**謂為趣增上心而修淨戒，名增上戒學。為趣增上慧而修定心，名增上心學。為趣煩惱斷而修智見，名增上慧學。**

申三、結

**如是名為所趣義故，名為增上。**

未二、最勝義3　申一、徵

**云何最勝義？**

申二、釋

**謂若增上戒學、若增上心學、若增上慧學，唯於聖教獨有此三，不共外道。**

申三、結

**如是名為最勝義故，名為增上。**

辰四、引發差別2　巳一、標

**又或有增上心學能引發增上慧學，或有增上慧學能引發增上心學。**

巳二、釋2　午一、慧引發心

**謂聖弟子未得根本靜慮，先學見跡，後為進斷修道所斷一切煩惱，正勤加行，修念覺支，乃至修捨覺支，是名增上慧學引發增上心學。**

　　謂聖弟子至修捨覺支者：此顯諸聖弟子，或有依未至定，已證現觀，是故說言未得根本靜慮，先學見跡。從是以後，修念覺支，乃至修捨覺支，是即七種覺支。七覺支中，念為最初，捨為後邊，略無中間，說乃至言。

午二、心引發慧

**增上心學引發增上慧學者，如前已說。**

　　如前已說者：謂如前說：心得定故，能如實知、能如實見。是即增上心學引發增上慧學應知。

辰五、具不具學2　巳一、舉差別

**又或有增上戒學，無增上心、無增上慧；或有增上戒學，亦有增上心，唯無增上慧；非有增上慧學，而無增上戒及無增上心。是故若有增上慧學，當知必定具足三學。**

巳二、勤修學

**於此建立三種學中，諸瑜伽師當勤修學。**

辰六、依入現觀4　巳一、標

**復有三種補特伽羅，依此三學入諦現觀。**

巳二、徵

**何等為三？**

巳三、列

**一、未離欲，二、倍離欲，三、已離欲。**

巳四、釋3　午一、證預流

**當知此中，於一切欲全未離者，勤修加行，入諦現觀；既於諸諦得現觀已，證預流果。**

午二、證一來

**倍離欲者，當於爾時證一來果。**

午三、證不還

**已離欲者，當於爾時證不還果。**

卯二、最勝差別2　辰一、三根2　巳一、標列名

**復有三根。一、未知欲知根，二、已知根，三、具知根。**

巳二、明建立2　午一、徵

**云何建立如是三根？**

午二、釋3　未一、未知欲知根

**謂於諸諦未現觀者，加行勤修諸諦現觀，依此建立未知欲知根。**

未二、已知根

**若於諸諦已得現觀，而居有學，依此建立已知根。**

未三、具知根

**若阿羅漢所作已辦，住無學位，依此建立具知根。**

辰二、三解脫門2　巳一、標列名

**復有三解脫門。一、空解脫門，二、無願解脫門，三、無相解脫門。**

巳二、明建立3　午一、徵

**云何建立三解脫門？**

午二、釋2　未一、舉所知境3　申一、標

**謂所知境略有二種。**

申二、列

**有及非有。**

申三、釋2　酉一、有3　戌一、標

**有有二種。**

戌二、列

**一者、有為，二者、無為。**

戌三、釋

**於有為中，且說三界所繫五蘊；於無為中，且說涅槃。如是二種有為、無為，合說名有。**

酉二、非有

**若說於我，或說有情、命者、生者等，是名非有。**

未二、辨相差別3　申一、無願

**於有為中見過失故、見過患故，無所祈願；無祈願故，依此建立無願解脫門。**

申二、無相

**於有為中無祈願故，便於涅槃深生祈願，見極寂靜、見甚微妙、見永出離；由於中見永出離故，依此建立無相解脫門。**

申三、空

**於其非有無所有中，非有祈願、非無祈願；如其非有，還則如是知為非有、見為非有，依此建立空解脫門。**

午三、結

**是名建立三解脫門。**

子六、隨順學法2　丑一、徵

**云何隨順學法？**

丑二、釋2　寅一、第一義2　卯一、標

**謂有十種違逆學法，對治彼故，應知十種隨順學法。**

卯二、辨2　辰一、初舉違逆3　巳一、徵

**云何十種違逆學法。**

巳二、列10　午一、第一法

**一者、所有母邑少年、盛壯、可愛形色，是正修學善男子等上品障礙。**

午二、第二法

**二者、於薩迦耶所攝諸行生起愛著。**

午三、第三法

**三者、懶惰**[^4]**懈怠。**

午四、第四法

**四者、薩迦耶見。**

午五、第五法

**五者、依於段食貪著美味。**

午六、第六法

**六者、於諸世間**[^5]**種種戲論非一眾多別別品類所思念中，發欲貪愛。**

午七、第七法4　未一、標

**七者、思惟諸法瑜伽作意所有過患。**

未二、徵

**此復云何？**

未三、釋2　申一、標

**謂十一種。**

　　謂十一種者：如前三摩呬多地中說，有十一定障差別。又修所成地中說，十一法為所對治。其義大同，隨應準釋。

申二、列

**一、於諸諦寶**[^6]**蘊業果中猶豫**[^7]**疑惑。**

　　於諸諦寶蘊業果中猶豫疑惑者：諦謂四諦，寶謂三寶，蘊謂三世諸行，業謂妙行、惡行因性，果謂彼業異熟果性。於是一切心懷二分，迷之不了，猶豫猜度，是名猶豫疑惑。

**二、樂修斷者，身諸麤重。**

　　樂修斷者身諸麤重者：此說住於晝分，習近邪惡飲食，身不調柔故。

**三、有慢緩者，於修止觀過患作意，惛沈睡眠映蔽其心，令心極略。**

　　有慢緩者至令心極略者：此說住於夜分，懶惰懈怠，多習睡眠，虛度時分故。

**四、太猛精進者，身疲心惱。**

　　太猛精進等者：一向修舉，故有此失。

**五、太劣精進者，不得勝進，善品衰退。**

　　太劣精進等者：一向修止，故有此失。

**六、於少利養名譽稱讚隨一樂中，深生欣喜。七、掉舉不靜踊躍躁擾。八、於薩迦耶永滅涅槃而生驚恐。九、於諸言說非量加行，言論太過；雖說法論，而好折伏，起諍方便。**

　　於諸言說非量加行等者：此說於法精勤論議決擇，於立破門多生言論，相續不捨故。

**十、於先所見、所聞、所受非一眾多別別品類諸境界中，心馳、心散。**

　　於先所見所聞所受等者：此說於色聲香味觸中，不如正理執取相好，不正尋思，令心散亂故。

**十一、不應思處而彊沈思。**

未四、結

**應知是名思惟諸法瑜伽作意所有過患。**

　　不應思處而彊沈思者：不應思處，略有六種。謂思議我，乃至思議諸佛諸佛境界。如前已說。（陵本二十五卷八頁2101）於是處所彊攝其心，思擇諸法，是名不應思處而彊沈思。

午八、第八法

**八者、於諸靜慮、等至樂中深生愛味。**

午九、第九法

**九者、樂欲證入無相定者，於諸行中隨順流散。**

午十、第十法

**十者、觸身苦受乃至奪命苦受時，貪愛壽命，希望存活；隨此希望，傷歎迷悶。**

　　貪愛壽命希望存活者：謂於命根不取中夭相故，致有此失。

巳三、結

**是名十種違逆學法。**

辰二、正顯隨順2　巳一、徵

**云何對治如是十種違逆學法隨順學法？**

巳二、釋2　午一、明能治法3　未一、標

**謂有十種。**

未二、列

**一、不淨想，二、無常想，三、無常苦想，四、苦無我想，五、厭逆食想，六、一切世間不可樂想，七、光明想，八、離欲想，九、滅想，十、死想。**

未三、結

**如是十想善修、善習、善多修習，能斷十種障礙學法、違逆學法。**

　　謂有十種等者：此中十想，如其次第，對治前說十種違逆學法應知。

午二、隨釋光明2　未一、明建立

**當知此中，有四光明。一、法光明，二、義光明，三、奢摩他光明，四、毗鉢舍那光明。依此四種光明增上立光明想。**

未二、簡今義

**今此義中，意取能斷思惟諸法瑜伽作意障礙法者。**

　　意取能斷思惟諸法等者：謂第一義思所成慧、修所成慧俱光明想，隨順能生思惟諸法瑜伽作意。若有前說十一過患障礙法時，此光明想能正對治。即於前說四光明中，隨其所應，取其少分，不遍一切。今依此義，故作是說。

寅二、第二義5　卯一、標

**當知此中，復有十種隨順學法。**

卯二、徵

**何等為十？**

卯三、列

**一者、宿因，二者、隨順教，三者、如理加行，四者、無間、殷**[^8]**重所作，五者、猛利樂欲，六者、持瑜伽力，七者、止息身心麤重，八者、數數觀察，九者、無有怯弱，十者、離增上慢。**

卯四、釋10　辰一、宿因

**云何宿因？謂先所習諸根成熟、諸根積集。**

辰二、隨順教

**云何隨順教？謂所說教無倒、漸次。**

　　謂所說教無倒漸次者：前說無倒教授、漸次教授，義應準知。

辰三、如理加行

**云何如理加行？謂如其教無倒修行，如是修行能生正見。**

辰四、無間殷重所作

**云何無間、殷重所作？謂由如是正加行故，於諸善品不虛捨命，速能積習所有善品。**

辰五、猛利樂欲

**云何猛利樂欲？謂如有一，於上解脫發生希慕。謂我何時當於是處能具足住，如諸聖者於是處所具足而住？**

辰六、持瑜伽力2　巳一、徵

**云何持瑜伽力？**

巳二、釋2　午一、標

**謂二因緣能令獲得持瑜伽力。**

午二、列

**一者、本性是利根故；二者、長時串修習故。**

辰七、止息身心麤重2　巳一、徵

**云何止息身心麤重？**

巳二、釋4　午一、息勞乏

**謂如有一，或由身勞身乏，發身麤重、發心麤重；此因易脫威儀而便止息。**

午二、息尋伺

**或由太尋太伺，發身麤重、發心麤重；此因內心寂止方便而便止息。**

午三、息惛睡

**或由心略心劣，惛沈睡眠之所纏繞，發身麤重、發心麤重；此因增上慧法毗鉢舍那順淨作意而便止息。**

午四、息煩惱

**或由本性煩惱未斷，有煩惱品身心麤重未能捨離；此因相續勤修正道而便止息。**

辰八、數數觀察2　巳一、徵

**云何數數觀察？**

巳二、釋2　午一、依尸羅2　未一、標

**謂依尸羅，數數觀察惡作不作，數數觀察善作而作。**

　　數數觀察惡作不作等者：嫌惡所作，是名惡作。若犯所犯，惡作定生，由是說有惡作罪聚。攝事分說：由五種相，除彼所生五種惡作，乃至廣說。（陵本九十九卷九頁7428）是名惡作不作。與此相違，若有所作非惡作攝，是名善作。於此善作應勤加行，是名善作而作。

未二、辨

**於其惡作不作不轉，於其善作不作不退。**

　　於其惡作不作不轉等者：未生惡作令其不生，是名惡作不作不轉。於未得善雖或未生，然於已得住不退失，是名善作不作不退。

**於其惡作作而棄捨，於其善作作而不捨。**

　　於其惡作作而棄捨等者：惡作作已，速疾悔除，是名惡作作而棄捨。善作作已，數數修習無忘失念，是名善作作而不捨。

午二、依作意2　未一、標

**又於煩惱斷與未斷觀察作意增上力故，數數觀察。**

未二、辨

**若知已斷，便生歡喜；若知未斷，則便數數勤修正道。**

辰九、無有怯弱

**云何無有怯弱？謂於後時應知、應見、應證得中，未知、未見、未證得故，發生怯弱，其心勞倦、其心匱損，彼既生已而不堅執，速能斷滅。**

辰十、離增上慢

**云何離增上慢？謂於所得、所觸、所證，無增上慢，離顛倒執。於真所得起於得想，於真所觸起於觸想，於真所證起於證想。**

卯五、結

**如是十法，於樂修學諸瑜伽師所應修學，初中後時恆常隨順，無有違逆，是故名為隨順學法。**

子七、瑜伽壞2　丑一、徵

**云何瑜伽壞？**

丑二、釋2　寅一、略辨四種4　卯一、標

**謂壞瑜伽略有四種。**

卯二、徵

**何等為四？**

卯三、列

**一者、畢竟瑜伽壞，二者、暫時瑜伽壞，三者、退失所得瑜伽壞，四者、邪行所作瑜伽壞。**

卯四、釋4　辰一、畢竟瑜伽壞3　巳一、標

**畢竟瑜伽壞者，謂無種性補特**[^9]**伽羅。**

巳二、徵

**何以故？**

巳三、釋

**由彼身中無能趣向涅槃法故，畢竟失壞出世瑜伽。**

辰二、暫時瑜伽壞4　巳一、標

**暫時瑜伽壞者，謂有種性補特伽羅。**

巳二、徵

**何以故？**

巳三、釋

**由彼身中有能趣向涅槃法故，雖闕外緣，時經久遠，定當緣會；修習瑜伽，令其現起；善修習已，當般涅槃。**

巳四、結

**是故說彼所有瑜伽暫時失壞。**

辰三、退失所得瑜伽壞

**退失所得瑜伽壞者，謂如有一，退失所得、所觸、所證，若智、若見、若安樂住。**

辰四、邪行所作瑜伽壞2　巳一、釋2　午一、不如理行

**邪行所作瑜伽壞者，謂如有一，不如正理精勤修行，雖多用功，無所成辦，不能成辦一切瑜伽，亦非善法。**

　　亦非善法者：謂雖精勤修行，然由非理作意所引，或起顛倒、或起邪見，是故名非善法。

午二、虧損淨命2　未一、別辨相2　申一、起惡欲樂2　酉一、招集利敬2　戌一、舉因緣2　亥一、為說法

**又如有一，多諸煩惱，性多塵穢，而識聰銳，覺慧猛利，成俱生覺，善攝所聞；於聞究竟，或少或多。或住空閑，有在家者及出家者，為性質直，來至其所，因為說法，令心歡喜。**

亥二、行矯詐

**又行矯詐，妄現種種身語相應調善所作。**

戌二、顯所為

**由**[^10]**是因緣，招集利養恭敬稱頌、大福德想，及得種種衣、食、臥具、病緣醫藥資身什物，為諸國王、大臣、居士乃至商主恭敬尊重，咸共謂之是阿羅漢。**

　　又行矯詐等者：謂如前說：方便顯己有勝功德，矯詐構集非常威儀。為誑他故，恆常詐現諸根無掉、諸根無動、諸根寂靜，由是令他謂其有德，當有所施、當有所作，乃至廣說。（陵本二十二卷十頁1919）此應準知。

酉二、恐失利敬2　戌一、戀著愛眾

**或於隨彼迴轉弟子，若諸出家、若在家眾，戀著親愛，隨順而轉。**

戌二、妄立瑜伽2　亥一、明彼念

**為多招引，復生是念：此諸出家在家弟子，信順於我，咸共謂我是阿羅漢。彼若依於瑜伽作意止觀等處來請問我，我得彼問或不能對，彼因是事，當於我所捨信向心，不復謂我是阿羅漢，由斯退失利養恭敬。我於今者，應自思惟、籌量、觀察，安立瑜伽。**

亥二、顯妄立

**彼由是事增上力故，耽著利養恭敬名譽，獨處空閑，自諦思惟、籌量、觀察，安立瑜伽。**

　　應自思惟籌量觀察者：此中思惟，謂由隨相行。籌量，謂由隨尋思行。觀察，謂由隨伺察行。

**然此瑜伽，不順契經、不現戒律、違逆法性。**

　　不順契經等者：謂於攝聖教義不相符順，是名不順契經。於諸制立學處，或增或減，是名不現戒律。違正教量，是名違逆法性。謂違聖言，或違法相等。如聞所成地[^11]說應知。（陵本十五卷十三頁1323）

申二、起覆藏想2　酉一、略標

**若諸苾芻善持三藏，彼於其所覆自瑜伽，不欲開示。若諸在家、出家弟子，於此瑜伽私竊教示，不令彰顯。**

酉二、釋因2　戌一、恐有詰發

**所以者何？恐有善持三藏教者，聞彼如是瑜伽處已，以經檢驗，不順契經；以律顯照，不現戒律；以法觀察，違逆法性。由是因緣，便不信受，以不信言詰難於我，諍競舉發。**

戌二、恐失利敬

**由是國王、大臣、居士乃至饒財長者、商主，不復恭敬尊重於我，更不獲得衣、食、臥具、病緣醫藥資身什物。**

未二、略顯義

**彼由貪著利養恭敬增上力故，於非法中起於法想、起覆藏想、起惡欲樂，顯發開示非法為法。**

　　起覆藏想等者：謂如前說，覆自瑜伽，不欲開示，私竊教示，不令彰顯，是即起覆藏想。耽著利養恭敬名譽，是即起惡欲樂。自諦思惟、籌量、觀察，安立瑜伽，是即顯發開示非法為法。

**諸有忍許彼所見者，亦於非法起是法想，愚昧頑鈍。於非法中起法想故，雖如其教精進修行，當知一切皆是邪行。**

巳二、結

**如是名為邪行所作瑜伽失壞，像似正法，非真正法，能障正法。**

寅二、結勸知捨

**諸有苾芻勤修靜慮，是瑜伽師，於此四種瑜伽壞法，應正遍知，當遠捨離。**

子八、瑜伽2　丑一、徵

**云何瑜伽？**

丑二、釋2　寅一、辨四種類4　卯一、標

**謂四瑜伽。**

卯二、徵

**何等為四？**

卯三、列

**一、信，二、欲，三、精進，四、方便。**

卯四、釋4　辰一、信2　巳一、標

**當知其信有二行相及二依處。**

巳二、釋2　午一、行相

**二行相者，一、信順行相，二、清淨行相。**

午二、依處

**二依處者，一、觀察諸法道理依處，二、信解補特伽羅神力依處。**

　　有二行相及二依處等者：攝異門分說：於一切事現正隨從，故名信順。隨順理門，故名淨信。即由如是增上力故，身毛為豎、悲泣墮淚，如是等事是淨信相。（陵本八十三卷二頁6278）由是當知，信順行相，即以信解補特伽羅神力依處為所依處。清淨行相，即以觀察諸法道理為所依處。

辰二、欲4　巳一、標

**欲有四種。**

巳二、徵

**何等為四？**

巳三、列

**一、為證得欲，二、為請問欲，三、為修集資糧欲，四、為隨順瑜伽欲。**

巳四、釋4　午一、為證得欲

**為證得欲者，謂如有一，於上解脫發生希慕，如前廣說。**

　　於上解脫發生希慕等者：謂修瑜伽因緣，唯依涅槃而為上首。如修所成地說。（陵本二十卷三頁1711）依此義故，名上解脫。前說猛利樂欲，謂我何時當於是處能具足住，如諸聖者於是處所具足而住？是即如前廣說應知。

午二、為請問欲

**為請問欲者，謂如有一，生希慕已，往僧伽藍，詣諸有識同修梵行成就瑜伽妙智者所，為聽未聞，為聞究竟。**

午三、為修集資糧欲

**為修集資糧欲者，謂如有一，為戒律儀清淨、為根律儀清淨故，於食知量、減省睡眠、正知住中，展轉增勝，發生希慕。**

　　為修集資糧欲等者：此中資糧定地所攝，如下說有護養定資糧處。（陵本三十卷五頁2499）與此義同。

午四、為隨順瑜伽欲

**為隨順瑜伽欲者，謂於無間加行、殷重加行修習道中，發生希慕、發生欣樂，欲有所作。**

辰三、精進4　巳一、標

**精進有四。**

巳二、徵

**何等為四？**

巳三、列

**一、為聞精進，二、為思精進，三、為修精進，四、為障淨精進。**

巳四、釋4　午一、為聞精進

**為聞精進者，謂為聽未聞，聞已究竟，勤心勇猛審決加行。**

午二、為思精進

**為思精進者，謂如所聞法，獨處空閑，思惟其義，籌量、觀察。**

午三、為修精進

**為修精進者，謂入寂靜，於時時間勤修止觀。**

午四、為障淨精進

**為障淨精進者，謂於晝夜策勵精勤經行、宴坐，從諸障法淨修其心，勤心勇猛，審決精進。**

辰四、方便2　巳一、標

**方便有四。**

巳二、列

**謂尸羅律儀增上力故，善守其念；善守念故，能無放逸，防護其心，修諸善法；無放逸故，心正於內修奢摩他、增上慧法毗鉢舍那。**

　　方便有四等者：謂尸羅律儀為初，次念，次無放逸，奢摩他、毗鉢舍那為後，名四方便應知。

寅二、結名瑜伽

**此四瑜伽有十六種。當知此中，初由信故，於應得義深生信解；信應得已，於諸善法生起樂欲；由樂欲故，晝夜策勵，安住精勤、堅固、勇猛；發精進已，攝受方便，能得未得、能觸未觸、能證未證；故此四法說名瑜伽。**

　　由樂欲故等者：謂於未生一切善法欲令其生，及於已生一切善法欲令堅住、欲令不忘、欲令修滿，是名樂欲差別。為於已得令現前故，由是說言晝夜策勵。為於未得令其得故，由是說言安住精勤、堅固、勇猛。

子九、作意2　丑一、徵

**云何作意？**

丑二、釋2　寅一、別辨相2　卯一、初四種4　辰一、標

**謂四作意。**

辰二、徵

**何等為四？**

辰三、列

**一、力勵運轉作意，二、有間運轉作意，三、無間運轉作意，四、無功用運轉作意。**

　　謂四作意等者：此四作意，三摩呬多地中已略顯示，與此義同。

辰四、釋4　巳一、力勵運轉

**云何力勵運轉作意？謂初修業者，令心於內安住等住，或於諸法無倒揀**[^12]**擇，乃至未得所修作意，爾時作意力勵運轉。由倍勵力折挫其心，令住一境，故名力勵運轉作意。**

　　謂初修業者至未得所修作意者：此說初修作意瑜伽師，乃至未得所修作意，未能觸證心一境性，故名初修業者，如下自說。此中未得所修作意，謂猶未得初靜慮近分定，於爾所時，不名墮在有作意數。有作意相，如下自釋。（陵本三十二卷二十頁2666）言令心於內安住等住者，謂修奢摩他行。言於諸法無倒揀擇者，謂修毗鉢舍那行。

巳二、有間運轉

**云何有間運轉作意？謂得所修作意已後，世出世道漸次昇**[^13]**進了相作意，由三摩地思所間雜，未能一向純修行轉，故名有間運轉作意。**

巳三、無間運轉

**云何無間運轉作意？謂從了相作意已後，乃至加行究竟作意，是名無間運轉作意。**

巳四、無功用運轉

**云何無功用運轉作意？謂加行究竟果作意，是名無功用運轉作意。**

卯二、次四種3　辰一、標

**復有所餘四種作意。**

辰二、列

**一、隨順作意，二、對治作意，三、順清淨作意，四、順觀察作意。**

　　復有所餘四種作意等者：三摩呬多地中亦有此四作意，應參彼釋。

辰三、釋4　巳一、隨順

**云何隨順作意？謂於所緣深生厭壞，起正加行，而未斷惑。**

巳二、對治

**云何對治作意？謂能斷惑。**

巳三、順清淨

**云何順清淨作意？謂心下蹙，取淨妙相策令歡悅。**

巳四、順觀察

**云何順觀察作意？謂觀察作意。由此作意增上力故，順觀煩惱斷與未斷。**

寅二、廣分別2　卯一、所緣境相2　辰一、問

**問：於所緣境正作意時，思惟幾相？**

辰二、答4　巳一、標

**答：四。**

巳二、徵

**何等為四？**

巳三、列

**一、所緣相，二、因緣相，三、應遠離相，四、應修習相。**

巳四、釋3　午一、所緣相

**所緣相者，謂所知事同分影像明了顯現。**

午二、因緣相2　未一、資糧等攝2　申一、別列

**因緣相者，謂三摩地資糧積集，隨順教導，與修俱行猛利樂欲，於可厭法深生厭患，能審遍知亂與不亂，他不惱觸。**

申二、隨釋

**或人所作，或非人作，或音聲作，或功用作。**

　　謂三摩地資糧積集等者：成就戒律儀等，乃至成就所有沙門莊嚴，名三摩地資糧積集。隨順通達修瑜伽師殷勤教誨，是名隨順教導。樂斷樂修，於上解脫發生希慕，謂我何時當於是處能具足住，如諸聖者於是處所具足而住？是名與修俱行猛利樂欲。於諸世間衰損興盛，唯見其苦，不欲現前，是名於可厭法深生厭患。色等十相，八種尋思，貪等五蓋，令心散動、令心躁擾、令心染汙，是名為亂。依六種想作意思惟，能令心住一所緣境，是名不亂。云何六想？謂無相想、無分別想、寂靜想、無作用想、無所思慕無躁擾想、離諸煩惱寂滅樂想。於此亂不亂相，能於其中審諦周遍了知，分明現前，是名能審遍知亂與不亂。若所居處，於晝日分無諸諠逸，於夜分中無蚊蝱等眾苦所觸，亦無種種人及非人怖畏驚恐，如是說名他不惱觸。

未二、止觀攝

**若毗鉢舍那而為上首，內略其心，極猛盛觀後因緣相。**

　　若毗鉢舍那而為上首等者：此說毗鉢舍那與奢摩他為其因緣。如下說言：依奢摩他所熏習心，為令後時奢摩他定皆清淨故，修習瑜伽毗鉢舍那所有加行，是名因緣相。（陵本三十一卷八頁2573）此應準知。

**若奢摩他而為上首，發起勝觀，極猛盛止後因緣相。**

　　若奢摩他而為上首等者：此說奢摩他與毗鉢舍那為其因緣。如下說言：依毗鉢舍那所熏習心，為令後時毗鉢舍那皆清淨故，修習內心奢摩他定所有加行。（陵本三十一卷八頁2575）此應準知。

午三、應遠離相4　未一、標

**應遠離相復有四種。**

未二、列

**一者、沈相，二者、掉相，三者、著相，四者、亂相。**

未三、釋4　申一、沈相

**沈相者，謂由所緣相、因緣相故，令心下劣。**

申二、掉相

**掉相者，謂由所緣相、因緣相故，令心高舉。**

申三、著相

**著相者，謂由所緣相、因緣相故，令心於境起染、起著，作諸惱亂。**

申四、亂相

**亂相者，謂由所緣相、因緣相故，令心於外馳散擾動。**

未四、指

**如是諸相，如前等引地中已說。**

　　如是諸相如前等引地中已說者：三摩呬多地中廣說四種應遠離相應知。（陵本十一卷[^14]十九頁936）

卯二、所緣勝解2　辰一、問

**問：如是作意於所緣境起勝解時，有幾勝解？**

辰二、答4　巳一、標

**答：九。**

巳二、徵

**何等為九？**

巳三、列

**一、有光淨勝解，二、無光淨勝解，三、遲鈍勝解，四、捷利勝解，五、狹小勝解，六、廣大勝解，七、無量勝解，八、清淨勝解，九、不清淨勝解。**

巳四、釋9　午一、有光淨勝解

**有光淨勝解者，謂於光明相澄心善取，與光明俱所有勝解。**

午二、無光淨勝解

**無光淨勝解者，謂於光明相不能善取，與闇昧俱所有勝解。**

午三、遲鈍勝解

**遲鈍勝解者，謂鈍根身中所有勝解。**

午四、捷利勝解

**捷利勝解者，謂利根身中所有勝解。**

午五、狹小勝解

**狹小勝解者，謂狹小信欲俱行勝解，及狹小所緣意解勝解。如是作意狹小故，及所緣狹小故，名狹小勝解。**

　　狹小勝解等者：三摩呬多地中說有小三摩地。或由所緣故小，觀少色故；或由作意故小，小信、小欲、小勝解故。（陵本十二卷十頁1008）此應準知。

午六、廣大勝解

**廣大勝解者，謂廣大信欲俱行勝解，及廣大所緣意解勝解。如是作意廣大故，及所緣廣大故，名廣大勝解。**

　　廣大勝解等者：此如三摩呬多地中大三摩地釋相應知。（陵本十二卷十一頁1008）

午七、無量勝解

**無量勝解者，謂無邊無際信欲俱行勝解，及無邊無際所緣意解勝解。如是作意無量故，及所緣無量故，名無量勝解。**

　　無量勝解等者：此如三摩呬多地中無量三摩地釋相應知。（陵本十二卷十一頁1009）

午八、清淨勝解

**清淨勝解者，謂已善修、已成滿、已究竟俱行勝解。**

午九、不清淨勝解

**不清淨勝解者，謂未善修、未成滿、未究竟俱行勝解。**

子十、瑜伽師所作3　丑一、問

**問：修瑜伽者凡有幾種瑜伽所作？**

丑二、答4　寅一、標

**答：四。**

寅二、徵

**何等為四？**

寅三、列

**一、所依滅，二、所依轉，三、遍知所緣，四、愛樂所緣。**

寅四、釋2　卯一、初二種

**所依滅及所依轉者，謂勤修習瑜伽作意故，所有麤重俱行所依漸次而滅，所有輕安俱行所依漸次而轉，是名所依滅及所依轉瑜伽所作。**

卯二、後二種2　辰一、能淨所依

**遍知所緣及愛樂所緣者，謂或有遍知所緣、愛樂所緣與所依滅轉而為上首；由此遍知所緣、愛樂所緣增上力故，令所依滅及所依轉。**

辰二、得善清淨

**或有遍知所緣、愛樂所緣用所依清淨而為上首；由此所依清淨增上力故，令遍知所緣得善清淨，及愛樂所緣得善清淨，於其所作成辦時轉。**

　　遍知所緣及愛樂所緣等者：謂若遍知事邊際性，是名遍知所緣。於其所緣樂斷樂修，是名愛樂所緣。此與所依滅轉互為增上，如文可知。

丑三、結

**是名四種修瑜伽者瑜伽所作。**

子十一、幾瑜伽師2　丑一、問

**問：修瑜伽師凡有幾種？**

丑二、答4　寅一、標

**答：三。**

寅二、徵

**何等為三？**

寅三、列

**一、初修業瑜伽師，二、已習行瑜伽師，三、已**[^15]**度作意瑜伽師。**

寅四、釋2　卯一、第一義3　辰一、初修業4　巳一、徵

**云何初修業瑜伽師？**

巳二、標

**謂有二種初修業者。**

巳三、列

**一、於作意初修業者，二、淨煩惱初修業者。**

巳四、釋2　午一、於作意初修業者

**云何於作意初修業者？謂初修業補特伽羅，安住一緣，勤修作意，乃至未得所修作意，未能觸證心一境性。**

　　未能觸證心一境性者：如下說言：數數隨念同分所緣，流注、無罪適悅相應，令心相續，名三摩地，亦名為善心一境性。（陵本三十卷八頁2508）不能繫心於此一所緣境，名未觸證。

午二、淨煩惱初修業者

**云何淨煩惱初修業者？謂已證得所修作意，於諸煩惱欲淨其心，發起攝受正勤修習了相作意，名淨煩惱初修業者。**

辰二、已習行

**云何已習行瑜伽師？謂除了相作意，於餘乃至加行究竟五作意中已善修習。**

　　於餘乃至加行究竟五作意等者：謂勝解作意、遠離作意、攝樂作意、觀察作意、加行究竟作意，此五作意望初了相作意，說名為餘。當知此已習行，通說於修作意及淨煩惱，下說已度作意，當知亦爾。

辰三、已度作意

**云何已**[^16]**度作意瑜伽師？謂住加行究竟果作意位中，由此超過加行方便所修作意，安住修果，是故說名已度作意。**

卯二、第二義3　辰一、初修業

**又始從修習善法欲已去，乃至未起順決擇分善根，於爾所時，名初修業。**

辰二、已習行

**若已起順決擇分善根，所謂煖、頂、隨順諦忍、世第一法，名**[^17]**已習行。**

　　又始從修習善法欲已去等者：此第二義釋三差別，唯說淨煩惱瑜伽師應知。言順決擇分善根者，善根有四。謂煖、頂、忍、世第一法。於此善根勤修加行，能生真實決擇清淨智見。此隨順彼，及是彼分，故名順決擇分善根。此中煖、頂、忍、世第一法，如下別釋應知。（陵本三十四卷十九頁2791）

辰三、已度作意2　巳一、辨位

**若已證入正性**[^18]**離生，得諦現觀，不由他緣，於佛聖教不為餘緣之所引奪，當於爾時，名度作意。**

巳二、顯義

**由彼超過他緣作意，住非他緣所有作意，是故名為已度作意。**

子十二、瑜伽修4　丑一、徵

**云何瑜伽修？**

丑二、標

**謂有二種。**

丑三、列

**一者、想修，二者、菩提分修。**

丑四、釋2　寅一、想修3　卯一、徵

**云何想修？**

卯二、釋2　辰一、別列4　巳一、過患想

**謂或修世間道時，於諸下地修過患想。**

　　於諸下地修過患想者：謂觀欲界對[^19]初靜慮，乃至無所有處對非想非非想處，一切下地苦惱增多，壽量減少，是名於諸下地修過患想。由麤性義是有過患義故，如前已說。

巳二、斷等想

**或修涅槃道時，於斷界、離欲界、滅界觀見最勝寂靜功德，修習斷想、離欲想、滅想。**

巳三、上下想

**或修奢摩他時，修習止品上下想。**

巳四、前後想

**或修毗鉢舍那時，修習觀品前後想。**

辰二、隨釋2　巳一、上下想

**上下想者，謂觀察此身如其所住、如其所願。**

　　如其所住如其所願者：住謂現法命根相續。願謂前際希求愛樂。願增上力，壽命和合相續安住，是故此中作差別說。

**上從頂上，下至足下，種種雜類不淨充滿。謂此身中所有種種髮、毛、爪、齒，如前廣說。**

　　如前廣說者：如前已說朽穢不淨應知。（陵本二十六卷二十頁2230）

巳二、前後想3　午一、標所觀相

**前後想者，謂如有一，於所觀相殷勤懇到，善取、善思、善了、善達。**

午二、顯其差別

**謂住觀於坐，坐觀於臥，或在後行觀察前行。此則顯示以毗鉢舍那行，觀察三世緣生諸行。**

　　謂住觀於坐等者：謂以現在作意，觀察未來所知諸行，即此說言住觀於坐。若以現在作意，觀察過去所知諸行，即此說言坐觀於臥。若以現在作意，觀無間滅現行作意，即此說言或在後行觀察前行，當知此即觀察現在所知諸行。一心剎那，名現在故。如是別配觀察三世緣生諸行應知。三摩呬多地中亦有此文，已略解釋，今不更述。

午三、配觀三世3　未一、住觀於坐3　申一、標

**謂若說言：住觀於坐。此則顯示以現在作意，觀察未來所知諸行。**

申二、徵

**所以者何？**

申三、釋

**現在作意位，已現生故，說名為住；未來所知位，未現生故，臨欲起故，說名為坐。**

未二、坐觀於臥3　申一、標

**若復說言：坐觀於臥。此則顯示以現在作意，觀察過去所知諸行。**

申二、徵

**所以者何？**

申三、釋

**現在作意位，臨欲滅故，說名為坐；過去所知位，已謝滅故，說名為臥。**

未三、或在後行觀察前行3　申一、標

**若復說言：或在後行觀察前行。此則顯示以現在作意，觀無間滅現行作意。**

申二、徵

**所以者何？**

申三、釋

**若已生起無間謝滅所取作意，說名前行；若此無間新新生起能取作意，取前無間已謝滅者，說名後行。**

卯三、結

**當知此中，為修止觀，修彼二品勝光明想，是名想修。**

寅二、菩提分修3　卯一、徵

**云何菩提分修？**

卯二、釋4　辰一、標

**謂於三十七菩提分法親近積集，若修、若習、若多修習，是名菩提分修。**

辰二、徵

**何等名為三十七種菩提分法？**

辰三、列2　巳一、總

**謂四念住、四正斷、四神足、五根、五力、七覺支、八**[^20]**聖道。**

巳二、別7　午一、四念住

**四念住者，一、身念住，二、受念住，三、心念住，四、法念住。**

午二、四正斷

**四正斷者，一、於已生惡不善法為令斷故，生欲、策勵、發勤精進，策心、持心、正斷。二、於未生惡不善法為不生故，生欲、策勵、發勤精進，策心、持心、正斷。三、於未生善法為令生故，生欲、策勵、發勤精進，策心、持心、正斷。四、於已生善法為欲令住、令不忘失、令修圓滿、令倍修習、令其增長、令其廣大，生欲、策勵、發勤精進，策心、持心、正斷。**

午三、四神足

**四神足者，一、欲三摩地斷行成就神足，二、勤三摩地斷行成就神足，三、心三摩地斷行成就神足，四、觀三摩地斷行成就神足。**

午四、五根

**五根者，一、信根，二、精進根，三、念根，四、定根，五、慧根。**

午五、五力

**五力者，一、信力，二、精進力，三、念力，四、定力，五、慧力。**

午六、七覺支

**七覺支者，一、念等覺支，二、擇法等覺支，三、精進等覺支，四、喜等覺支，五、安等覺支，六、定等覺支，七、捨等覺支。**

午七、八聖道

**八支聖道者，一、正見，二、正思惟，三、正語，四、正業，五、正命，六、正精進，七、正念，八、正定。**

辰四、釋6　巳一、四念住2　午一、辨體相2　未一、略別辨2　申一、初身念住2　酉一、總徵

**今於此中，云何為身？云何於身住循身觀？云何為念？云何念住？**

酉二、別釋4　戌一、身相差別3　亥一、標

**略說身相有三十五。**

亥二、列

**謂內身、外身、根所攝身、非根所攝身、有情數身、非有情數身、麤重俱行身、輕安俱行身、能造身、所造身、名身、色身、那落迦身、傍生身、祖父國身、**

　　祖父國身者：此說餓鬼趣身應知。

**人身、天身、有識身、無識身、中身、表身、變異身、不變異身、**

　　中身表身等者：如身內分，自性不淨，是名中身。如身皮分，相似清淨，是名表身。如命終已，青瘀等現，名變異身。若未命終，未至變壞，是名不變異身。

**女身、男身、半擇迦身、親友身、非親友身、中庸身、劣身、中身、妙身、幼身、少身、老身。**

亥三、結

**如是名為身相差別。**

戌二、住循身觀2　亥一、標

**住循身觀略有三種。**

亥二、釋2　天一、出體

**謂依身增上聞思修慧。**

天二、釋義

**由此慧故，於一切身、一切相，正觀察、正推求，隨觀隨覺。**

　　隨觀隨覺者：此正釋前循身觀義。顯揚頌云：身等三差別，彼影像隨觀。自下釋言：於彼身等影像隨觀，與所知事同分類故，名為影像。所言隨者，是相似義。（顯揚十九卷十八頁31,577b）今應準釋。

戌三、念

**念，謂依身增上，受持正法，思惟法義，修習作證。於文、於義修作證中，心無忘失。**

戌四、念住2　亥一、第一義2　天一、辨相

**若審思惟：我於正法為正受持，為不爾耶？於彼彼義慧善了達，為不爾耶？善能觸證彼彼解脫，為不爾耶？**

天二、結名

**如是審諦安住其念，名為念住。**

　　受持正法等者：如次別配聞思修慧。言修習作證者，謂由修習，觸證彼彼身相解脫故。

亥二、第二義3　天一、標

**又為守護念、為於境無染、為安住所緣，名為念住。**

天二、釋3　地一、為守護念

**為守護念者，謂如說言：先守護念，若常委念。**

　　謂如說言先守護念等者：根律儀中說有防守正念、常委正念。（陵本二十三卷一頁1944）此應準知。

地二、為於境無染

**為於境無染者，謂如說言：念守護心，行平等位，不取其相，不取隨好，廣說乃至守護意根，修意根律儀。**

　　謂如說言念守護心等者：根律儀中說有念防護意，乃至守護意根，修意根律儀。（陵本二十三卷二頁1946）此應準知。

地三、為安住所緣

**為安住所緣者，謂如說言：於四所緣安住其念。謂於遍滿所緣、淨行所緣、善巧所緣、淨惑所緣。**

天三、結

**由此三相，善住其念，故名念住。**

　　謂如說言於四所緣等者：如前已說四種所緣境事應知。（陵本二十六卷十三頁2208）

申二、餘三念住2　酉一、辨相差別2　戌一、列名3　亥一、受3　天一、徵

**云何為受？**

天二、列2　地一、明相依

**謂樂受、苦受、不苦不樂受，樂身受、苦身受、不苦不樂身受。如說身受，心受亦爾。**

地二、顯差別

**樂有愛味受、苦有愛味受、不苦不樂有愛味受。無愛味受、依耽嗜受，當知亦爾。樂依出離受、苦依出離受、不苦不樂依出離受。**

天三、結

**如是總有二十一受，或九種受。**

　　如是總有二十一受等者：謂受自相略有三種，若樂、若苦、若不苦不樂。如是受所依，謂身及心；受差別，謂有愛味、無愛味、依耽嗜、依出離；各有若樂、若苦、若不苦不樂三種差別，如是總成為二十一。又或說受自相有三，所依有二，差別有四，故成九種。

亥二、心3　天一、徵

**云何為心？**

天二、列

**謂有貪心、離貪心、有瞋心、離瞋心、有癡心、離癡心、略心、散心、下心、舉心、掉心、不掉心、寂靜心、不寂靜心、定心、不定心、善修心、不善修心、善解脫心、不善解脫心。**

天三、結

**如是總有二十種心。**

亥三、法3　天一、徵

**云何為法？**

天二、列

**謂若貪、貪毗奈耶法，若瞋、瞋毗奈耶法，若癡、癡毗奈耶法，若略、若散法，若下、若舉法，若掉、不掉法，若寂靜、不寂靜法，若定、不定法，若善修、不善修法，若善解脫、不善解脫法。**

天三、結

**如是當知建立黑品、白品、染品、淨品二十種法。**

　　謂若貪貪毗奈耶法等者：此中貪毗奈耶、瞋毗奈耶、癡毗奈耶諸法，謂即無貪、無瞋、無癡應知。

戌二、釋義3　亥一、受2　天一、釋相依2　地一、舉樂受2　玄一、自相

**又樂受者，謂順樂受觸為緣所生平等受，受所攝，是名樂受。**

玄二、所依

**此若五識相應，名身受；若意識相應，名心受。**

地二、例苦等受2　玄一、自相

**如順樂受觸，如是順苦受觸、順不苦不樂受觸為緣所生不平等受，受所攝，非平等非不平等受，受所攝，是名苦受、不苦不樂受。**

玄二、所依

**此若五識相應，名身受；若意識相應，名心受。**

天二、釋差別4　地一、無愛味受

**如是諸受，若隨順涅槃、隨順決擇，畢竟出離、畢竟離垢、畢竟能令梵行圓滿，名無愛味受。**

地二、有愛味受

**若墮於界，名有愛味受。**

地三、依出離受

**若色無色界繫，若隨順離欲，名依出離受。**

地四、依耽嗜受

**若欲界繫，若不順離欲，名依耽嗜受。**

　　若隨順涅槃等者：此中義顯無漏相應受，說名無愛味受。此受為依，能證有學，是故說言隨順涅槃、隨順決擇；能證無學，是故說言畢竟出離，乃至梵行圓滿。

亥二、心2　天一、行時所起2　地一、釋6　玄一、有貪心

**又有貪心者，謂於可愛所緣境事，貪纏所纏。**

玄二、離貪心

**離貪心者，謂即遠離如是貪纏。**

玄三、有瞋心

**有瞋心者，謂於可憎所緣境事，瞋纏所纏。**

玄四、離瞋心

**離瞋心者，謂即遠離如是瞋纏。**

玄五、有癡心

**有癡心者，謂於可愚所**[^21]**緣境事，癡纏所纏。**

玄六、離癡心

**離癡心者，謂即遠離如是癡纏。**

地二、結

**如是六心，當知皆是行時所起三煩惱品，及此三品對治差別。**

　　三煩惱品及此三品對治差別者：貪瞋癡纏相應於心，是名三煩惱品。離貪瞋癡，名此三品對治差別。

天二、住時所起2　地一、別辨相2　玄一、釋2　黃一、依淨蓋地8　宇一、略心

**略心者，謂由止**[^22]**行，於內所緣繫縛其心。**

宇二、散心

**散心者，謂於外五妙欲隨順流散。**

宇三、下心

**下心者，謂惛沈睡眠俱行。**

宇四、舉心

**舉心者，謂於淨妙所緣明了顯現。**

宇五、掉心

**掉心者，謂太**[^23]**舉故，掉纏所掉。**

宇六、不掉心

**不掉心者，謂於舉時及於略時得平等捨。**

宇七、寂靜心

**寂靜心者，謂從諸蓋已得解脫。**

宇八、不寂靜心

**不寂靜心者，謂從諸蓋未得解脫。**

黃二、依淨煩惱地6　宇一、定心

**定心者**[^24]**，謂從諸蓋得解脫已，復能證入根本靜慮。**

宇二、不定心

**不定心者，謂未能入。**

宇三、善修心

**善修心者，謂於此定長時串習，得隨所欲、得無艱難、得無梗澀，速**[^25]**能證入。**

宇四、不善修心

**不善修心者，與此相違，應知其相。**

宇五、善解脫心

**善解脫心者，謂從一切究竟解脫。**

　　謂從一切究竟解脫者：謂阿羅漢，永害一切煩惱品麤重種子，其心於彼究竟解脫，證得畢竟種性清淨，由是說名善解脫心。

宇六、不善解脫心

**不善解脫心者，謂不從一切不究竟解脫。**

　　不從一切不究竟解脫者：謂諸有學，未能永斷修道所斷一切煩惱故。

玄二、結

**如是十四種心，當知皆是住時所起。**

地二、結略義2　玄一、初八種心

**依淨蓋地住時所起，有八種心。謂從略心、散心，乃至寂靜、不寂靜心。**

玄二、後六種心

**依淨煩惱地住時所起，有六種心。謂定心、不定心，乃至善解脫、不善解脫心。**

亥三、法2　天一、釋3　地一、於蓋2　玄一、有無

**又於內有蓋，能自了知我有諸蓋；於內無蓋，能自了知我無諸蓋。**

玄二、生滅

**如彼諸蓋未生而生，亦能了知；如彼諸蓋生已散滅，亦能了知。**

地二、於結2　玄一、有無

**於眼有結乃至於意有結，能自了知我有眼結乃至我有意結；於眼無結乃至於意無結，能自了知我眼無結乃至我意無結。**

玄二、生滅

**如彼眼結乃至意結未生而生，亦能了知；如彼諸結生已散滅，亦能了知。**

地三、於等覺支2　玄一、舉念2　黃一、有無

**於內有念等覺支，能自了知我有念等覺支；於內無念等覺支，能自了知我無念等覺支。**

黃二、生長

**如念等覺支未生而生，亦能了知；如生已住，不忘修滿，倍復修習，增長廣大，亦能了知。**

玄二、例餘

**如念等覺支，如是擇法、精進、喜、安、定、捨等覺支，當知亦爾。**

天二、結

**若能如是如實遍知諸雜染法自性、因緣、過患、對治，是為法念住體。**

酉二、例循觀等

**如說於身住循身觀，念及念住。如是於受、於心、於法，隨其所應，當知亦爾。**

　　如說於身住循身觀等者：前說住循身觀，謂由三慧隨觀隨覺。又說於文、於義修作證中，心無忘失，名之為念。復由三相善住其念，故名念住。如是住循受觀、住循心觀、住循法觀，念及念住，其相亦爾。然受、心、法所依有別，是故說言隨其所應。

未二、廣差別3　申一、總徵

**云何於內身等住循身等觀？云何於外身等住循身等觀？云何於內外身等住循身等觀？**

申二、別釋6　酉一、第一義2　戌一、住循身觀3　亥一、內

**謂若緣內自有情數身色為境，住循身觀，是名於內身住循身觀。**

亥二、外

**若緣外非有情數色為境，住循身觀，是名於外身住循身觀。**

亥三、內外

**若緣外他有情數身色為境，住循身觀，是名於內外身住循身觀。**

　　謂若緣內自有情數身色為境等者：此依前說內身、外身差別為釋，其義可知。

戌二、住循三觀3　亥一、內

**若緣依內自有情數身色所生受、心、法為境，住循三觀，是名於內受、心、法住循受、心、法觀。**

亥二、外

**若緣依外非**[^26]**有情數色**[^27]**所生受、心、法為境，住循三觀，是名於外受、心、法住循受、心、法觀。**

亥三、內外

**若緣依外他有情數身色所生受、心、法為境，住循三觀，是名於內外受、心、法住循受、心、法觀。**

酉二、第二義2　戌一、舉循身觀3　亥一、內

**復有差別。謂若緣根所攝、有執有受色為境，是名於內身住循身觀。**

亥二、外

**若緣非根所攝、無執無受色為境，是名於外身住循身觀。**

亥三、內外

**若緣非根所攝、有執有受色為境，是名於內外身住循身觀。**

戌二、例循三觀

**如是若緣依前三色所生受、心、法為境，隨其所應，當知即是住循三觀。**

　　謂若緣根所攝有執有受色為境等者：此依前說有情數身、非有情數身差別為釋可知。又復此中，住循三觀，亦有若內、若外、若內外三種差別，例前可知。今此總說，故不分別，下皆準知。

酉三、第三義2　戌一、舉循身觀3　亥一、內

**復有差別。謂若緣自內定地輕安俱行色為境，是名於內身住循身觀。**

亥二、外

**若緣自內不定地麤重俱行色為境，是名於外身住循身觀。**

亥三、內外

**若緣他輕安俱行、麤重俱行色為境，是名於內外身住循身觀。**

戌二、例循三觀

**如是若緣依前三色所生受、心、法為境，隨其所應，當知即是住循三觀。**

　　謂若緣自內定地輕安俱行色為境等者：此依前說麤重俱行身、輕安俱行身差別為釋可知。

酉四、第四義2　戌一、舉循身觀3　亥一、內

**復有差別。謂若緣內能造大種色為境，是名於內身住循身觀。**

亥二、外

**若緣外能造大種色為境，是名於外身住循身觀。**

亥三、內外

**若緣依能造大種色所生根境所攝造色為境，是名於內外身住循身觀。**

戌二、例循三觀

**如是若緣依前三色所生受、心、法為境，隨其所應，當知即是住循三觀。**

　　謂若緣內能造大種色為境等者：此依前說能造身、所造身差別為釋可知。

酉五、第五義2　戌一、舉循身觀3　亥一、內

**復有差別。謂若緣有識身內色為境，是名於內身住循身觀。**

亥二、外

**若緣無識身有情數青瘀等位色為境，是名於外身住循身觀。**

亥三、內外

**若緣無識身色於過去時有識性，有識身色於未來時無識性，相似法性、平等法性為境，是名於內外身住循身觀。**

戌二、例循三觀

**如是若緣依前三色所生受、心、法為境，隨其所應，當知即是住循三觀。**

　　謂若緣有識身內色為境等者：此依前說有識身、無識身差別為釋可知。

酉六、第六義2　戌一、舉循身觀3　亥一、內

**復有差別。謂若緣自中身髮、毛、爪、齒等相為境，是名於內身住循身觀。**

亥二、外

**若緣他中身髮、毛、爪、齒等相為境，是名於外身住循身觀。**

亥三、內外

**若緣內表身變異、不變異青瘀等相，及緣外表身變異、不變異青瘀等相，相似法性、平等法性為境，是名於內外身住循身觀。**

戌二、例循三觀

**如是若緣依前三色所生受、心、法為境，隨其所應，當知即是住循三觀。**

　　謂若緣自中身髮毛爪齒等相為境等者：此依前說中身、表身、變異身、不變異身差別為釋可知。

申三、總結

**如是等類，身、受、心、法諸差別門當知多種，今於此中，且顯少分諸門差別。**

午二、明建立2　未一、顯四種4　申一、第一義2　酉一、總標

**又為對治四顛倒故，世尊建立四種念住。**

酉二、別釋4　戌一、身念住2　亥一、標立

**謂為對治於不淨中計淨顛倒，立身念住。**

亥二、釋義

**以佛世尊於循身念住中，宣說不淨相應四憺怕路。若能於此多分思惟，便於不淨斷淨顛倒。**

　　宣說不淨相應四憺怕路者：此顯依外朽穢不淨差別。世尊宣說四憺怕路，如前已說。（陵本二十六卷二十一頁2236）

戌二、受念住2　亥一、標立

**為欲對治於諸苦中計樂顛倒，立受念住。**

亥二、釋義

**以於諸受住循受觀，如實了知諸所有受皆悉是苦，便於諸苦斷樂顛倒。**

　　於諸苦中計樂顛倒者：此中諸苦，謂行苦性。由後有業煩惱所生諸行，於彼彼自體中，能隨順生一切煩惱及與眾苦故。

戌三、心念住2　亥一、標立

**為欲對治於無常中計常顛倒，立心念住。**

亥二、釋義

**以能了知有貪心等種種差別，經歷彼彼日夜、剎那、瞬息、須臾非一眾多種種品類心生滅性，便於無常斷常顛倒。**

戌四、法念住2　亥一、標立

**為欲對治於無我中計我顛倒，立法念住。**

亥二、釋義

**由彼先來有有我見等諸煩惱故，無無我見等諸善法故，於諸蘊中生起我見。以於諸法住循法觀，如實了知所計諸蘊自相、共相，便於無我斷我顛倒。**

申二、第二義2　酉一、由橫計

**復有差別。謂諸世間，多於諸蘊唯有蘊性、唯有法性不如實知，橫計有我依止於身；由依身故，受用苦樂；受苦樂者，由法非法，有染有淨。**

酉二、為除愚4　戌一、立身念住

**為欲除遣我所依事愚故，立身念住。**

戌二、立受念住

**為欲除遣我所領受事愚故，立受念住。**

戌三、立心念住

**為欲除遣於心、意、識執我愚者我事愚故，立心念住。**

戌四、立法念住

**為欲除遣所執我心能染淨事愚故，立法念住。**

　　橫計有我依止於身等者：此中計我依身，即我所依事愚。計我依身，受用苦樂，即我所領受事愚。計我受苦樂者，即我事愚。計我由法非法，有染有淨，即能染淨事愚。

申三、第三義2　酉一、標立

**復有差別。謂若依此造作諸業，若為此故造作諸業，若造業者，若由此故造作諸業。為總顯示如是一切，立四念住。**

酉二、釋義

**當知此中，依止於身造作諸業，為求受故造作諸業，心能造業，由善不善法能造諸業。**

申四、第四義2　酉一、標立

**復有差別。謂若依此有染有淨，若為此故起染起淨，若染淨者，若由此故成染成淨。總為顯示如是一切，立四念住。**

酉二、釋義

**當知此中，依止於身有染有淨，為求受故起染起淨，心染淨者，由諸法故成染成淨。**

未二、釋念住2　申一、問

**問：念住何義？**

申二、答2　酉一、標

**答：若於此住念、若由此住念，皆名念住。**

酉二、釋2　戌一、於此住念

**於此住念者，謂所緣念住。**

　　謂所緣念住者：謂緣身、受、心、法為境應知。

戌二、由此住念2　亥一、第一義

**由此住念者，謂若慧、若念攝持於定，是自性念住；所餘相應諸心心法，是相雜念住。**

亥二、第二義2　天一、出體性

**又由身、受、心、法增上所生善有漏、無漏道，皆名念住。**

天二、辨種類3　地一、標

**此復三種。**

地二、列

**一、聞所成，二、思所成，三、修所成。**

地三、辨

**聞思所成，唯是有漏；修所成者，通漏無漏。**

**瑜伽師地論科句披尋記卷第二十八**

[^1]: 「偏」，磧砂作「遍」。

[^2]: 「辦」，大正作「辨」。

[^3]: 「辦」，大正作「辨」。

[^4]: 「惰」，大正作「墮」。

[^5]: 「間」，大正作「聞」。

[^6]: 「寶」，磧砂、陵本作「實」。

[^7]: 「豫」，大正作「預」。

[^8]: 「殷」，磧砂作「般」。

[^9]: 「特」，大正作「持」。

[^10]: 「由」，磧砂作「中」。

[^11]: 「聞所成地」，披尋記原作「思所成地」。

[^12]: 「揀」，大正作「簡」。

[^13]: 「昇」，大正作「勝」。

[^14]: 「十一卷」，披尋記原作「十卷」。

[^15]: 磧砂無「已」字。

[^16]: 磧砂無「已」字。

[^17]: 「名」，磧砂作「若」。

[^18]: 「性」，磧砂作「住」。

[^19]: 「對」，披尋記原作「最」。卷二十七原為「如欲界對初靜慮，乃至無所有處對非想非非想處。」。

[^20]: 「八」，磧砂作「八支」。

[^21]: 「所」，磧砂、陵本作「可」。

[^22]: 「止」，大正作「正」。

[^23]: 「太」，大正作「大」。

[^24]: 「定心者」，大正作「言定心者」。

[^25]: 「速」，磧砂作「復」。

[^26]: 「非」，磧砂作「他」。

[^27]: 「色」，磧砂作「身色」。
