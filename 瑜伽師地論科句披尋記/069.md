# 瑜伽師地論科句披尋記卷第六十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中聲聞地之三**

癸十一、制立甚深2　子一、辨甚深4　丑一、標

**復次，應知毗奈耶，由五種制立為最甚深。**

丑二、徵

**云何名為五種制立？**

丑三、列

**一、學制立，二、犯制立，三、出離制立，四、止息制立，五、羯磨制立。**

丑四、釋5　寅一、學制立2　卯一、標列

**復次，略由五處，應知學制立為最甚深。一、自在故；二、不自在故；三、顯現尸羅壞過失故；四、顯現喜樂鄙業過失故；五、彼二過失行不行故。**

卯二、隨釋5　辰一、自在

**言自在者，若時所化不隨煩惱勢力而行，非諸煩惱令不自在，爾時即依如是所化自在學行，隨意自在。**

辰二、不自在

**不自在者，若時所化隨諸煩惱自在而行，由諸煩惱令不自在，爾時即依如是所化不自在學行，制立不自在學處。**

辰三、顯現尸羅壞過失

**顯現尸羅壞過失者，觀諸性罪定不應行，制立隨護尸羅學處。**

辰四、顯現喜樂鄙業過失

**顯現喜樂鄙業過失者，謂觀能障勤修善品，是故制立遮罪學處。**

辰五、彼二過失行不行

**彼二過失行不行者，謂佛觀彼自在所化過失不行，故無制立；觀不自在過失現行，制立學處。**

寅二、犯制立2　卯一、標

**復次，略由五處，應知犯制立為最甚深。**

卯二、釋2　辰一、明犯處2　巳一、徵

**云何為犯？**

巳二、辨2　午一、約障法辨2　未一、舉有障4　申一、標障義

**謂能障礙所有善法，令不得生。**

申二、辨障類

**當知此障略有五種。一、慢緩障，二、有罪障，三、輕慢障，四、惡作障，五、所知障。**

申三、釋障相5　酉一、慢緩障

**慢緩障者，謂懈怠故，於諸善法不勤方便。**

酉二、有罪障

**有罪障者，謂如有一，或由貪纏、或由瞋纏、或由癡纏、或由所餘隨一心法諸隨煩惱之所染汙，彼既生起如是煩惱、隨煩惱纏，堅著不捨。**

酉三、輕慢障

**輕慢障者，謂如有一，不尊所學，於諸學中不甚恭敬，於其所犯不見怖畏而有所犯，犯已不能速疾發露，於大師所及諸學中性不尊敬。**

酉四、惡作障

**惡作障者，謂如有一，相續染汙惡作所觸，於此惡作不能善巧究竟除遣，有悵、有怏**[^1]**、有諸惡作。**

酉五、所知障

**所知障者，謂如有一，心懷變悔，依因淨戒不生歡喜；不歡喜故，不生適悅；如是乃至心不得定；心不定故，無如實知、無如實觀。由此因緣，名所知障。**

申四、明障次

**由慢緩障之所觸故，於諸煩惱及隨煩惱，為性執著；性執著故，復為有罪障之所觸；為有罪障之所觸故，於諸學中不深恭敬，喜樂所犯；喜樂犯故，便為輕慢障之所觸；為輕慢障之所觸故，生染汙悔；不能除遣所生悔故，便為惡作障之所觸；為惡作障之所觸故，變悔轉增；由此因緣，廣說乃至心不得定；心不定故，便為所知障之所觸。如是名為障生次第。**

未二、例無障

**與此相違，當知即是五種無障。謂無慢緩障、無有罪障、無輕慢障、無惡作障、無所知障。**

午二、約意樂辨2　未一、出毀壞2　申一、標過失

**復次，意樂毀壞者，於其所犯尚不能出，況能無犯。**

申二、辨種類3　酉一、徵

**云何名為意樂毀壞？**

酉二、標

**謂略有五種。**

酉三、列

**一、於精進無發起欲，二、於煩惱有染著欲，三、於所犯有起犯欲，四、於惡作無除遣欲，五、於等持無引發欲。**

未二、明具足3　申一、標功德

**復次，意樂具足者，尚無有犯，況出所犯。**

申二、辨種類3　酉一、徵

**云何名為意樂具足？**

酉二、標

**當知此亦略有五種。**

酉三、列

**一、於精進有發起欲，二、於煩惱無染著欲，三、於所犯起無犯欲，四、於惡作有除遣欲，五、於等持有引發欲。**

申三、引教證

**如世尊言：於所犯罪，由意樂故我說能出，非治罰故。**

辰二、辨思求2　巳一、標

**復次，應由十處思求所犯。**

巳二、釋6　午一、於別解脫法

**謂由別解脫法故。**

午二、於犯自相

**由廣分別毗奈耶故，五犯聚中由犯自相故。**

午三、於六重相

**由六種差別成重相故，謂制立差別、事差別、煩惱差別、穿穴差別、補特伽羅差別、時差別。**

午四、於有餘罪

**由無羞恥者，除波羅闍已迦，所餘有殘相故。**

午五、於無犯

**由初業者，非初業者現所行故，由逼惱出離故，由障難出離故。**

午六、於有犯

**由有犯者，時諸苾芻白大師故；由彼白已，大師為欲止當所犯，集僧眾故；由僧眾集已，制立所犯故。**

　　應由十處思求所犯等者：此中十處，思求別解脫法，是為初一，當知即彼所受別解律儀。思求犯聚自相，是為第二。思求犯重差別，是為第三。思求有餘罪相，是為第四，謂除波羅闍已迦，所餘有殘相故。思求無犯略有三種，謂由初業、由逼惱、由障難，是為第五、第六、第七。思求有犯亦有三別，謂白大師，及集僧眾、制立所犯，是為第八、第九、第十。

**制立所犯已，復於後時隨事開聽，令得究竟無惱害故。**

　　復於後時隨事開聽者：謂如前說：開許一切能無染汙現所受用資生因緣故。（陵本六十八卷八頁5396）

寅三、出離制立2　卯一、標列

**復次，略由五處，應知出離制立為最甚深。謂無染出離故、逼惱出離故、障難出離故、無計出離故、說悔出離故。**

卯二、隨釋2　辰一、別辨相5　巳一、無染出離2　午一、出無染

**無染出離者，謂如有一，於小隨小所犯法中隨有所行，若善法增、不善法減。**

午二、名出離

**由此因緣，便不染汙。由此無染即是出離，是故說為無染出離。**

　　於小隨小所犯法中者：謂所犯罪，少用功力而得還淨，是名為小。隨彼制立所有學處，是名隨小。當知此唯遮罪所攝，如下自釋，除性罪故。

巳二、逼惱出離2　午一、出逼惱

**逼惱出離者，謂若有遭困苦重病之所逼切，除其性罪，於餘犯法隨有所行。**

午二、名出離

**由此逼惱即是出離，是故說為逼惱出離。**

巳三、障難出離2　午一、出障難

**障難出離者，謂若見有命難現前，或梵行難，於小隨小所犯法中隨有所行。**

午二、名出離

**由此障難即是出離，是故說為障難出離。**

巳四、無計出離2　午一、出無計

**無計出離者，謂若有一，遊於異方，經行曠野匱乏之處，隨有一種障難之法而現在前，隨其所有應受用事求受用法而不能得，遂生敬畏受用此事，於小隨小所犯法中隨有所犯。**

午二、名出離

**由此無計即是出離，是故說為無計出離。**

巳五、說悔出離

**說悔出離者，謂如有一，於五犯聚有餘犯中隨有所犯，遂於有智同梵行所，以毗奈耶祕密之法，發露陳說，如法悔除。**

辰二、釋所犯

**言小隨小所犯法者，謂除性罪。**

寅四、止息制立2　卯一、標列

**復次，略由五處，應知止息制立為最甚深。一、清淨故；二、防破壞故；三、為引接廣大義利補特伽羅令入法故；四、為令聖教轉增盛故；五、為遮防難存活故。**

卯二、隨釋5　辰一、清淨故

**清淨故者，謂有清淨所作已辦諸阿羅漢，由彼已得極清淨故，僧便於彼小及隨小所有學處皆為止息。**

辰二、防破壞故

**防破壞故者，謂於僧中一分苾芻，於有犯中生無犯想，於無犯中生有犯想；一分苾芻，於有犯中生有犯想，於無犯中生無犯想。由此因緣，發起種種鬥訟違諍，由此令僧不得安樂。為欲靜息此諍事故，僧眾和合，白四羯磨，於小隨小所有學處皆共止息。**

辰三、為引入法

**為欲引接廣大義利補特伽羅令入法者，謂如有一族姓高貴補特伽羅，於聖教中多有所作，僧遇彼人，無別方便可令入法。為欲引接令得入故，僧眾和合，白四羯磨，於小隨小所有學處皆為止息。**

辰四、為教增盛

**為令聖教轉增盛者，謂於末劫、諍劫、穢劫正現前時，無量有情於小隨小眾多學處不樂修學，未入法者不欲趣入，已入法者復欲離散，由此聖教漸漸衰退，不得增盛。由此因緣，僧眾和合，為令聖教得增盛故，白四羯磨，於小隨小所有學處皆悉止息。**

辰五、為遮難活

**為欲遮防難存活者，謂於末劫、諍劫、穢劫現在前時，由小隨小諸學處故，令諸苾芻難可存活。為欲息此難存活事，僧眾和合，白四羯磨，止息學處。**

寅五、羯磨制立2　卯一、標

**復次，略由五種補特伽羅，於十羯磨，應知羯磨制立為最甚深。**

卯二、釋2　辰一、出十羯磨

**何等名為十種羯磨？一、受具羯磨，二、結界羯磨，三、長養羯磨，四、同意羯磨，五、趣向羯磨，六、恣舉羯磨，七、治罰羯磨，八、攝受羯磨，九、白二羯磨，十、白四羯磨。**

　　何種名為十種羯磨等者：攝事分說：一切羯磨，略有二事為所依處。一、有情數事為所依處，二、無情數事為所依處。（陵本九十九卷十二頁7438）此中十種，如彼配屬應知。

辰二、喻五補特伽羅3　巳一、徵

**云何五種補特伽羅？**

巳二、列

**一、良慧喻補特伽羅，二、鸚鵡喻補特伽羅，三、炬燭喻補特伽羅，四、電光喻補特伽羅，五、書畫喻補特伽羅。**

巳三、釋5　午一、良慧喻

**云何良慧喻補特伽羅？謂如有一，於上所說十羯磨中，唯依於義，不依於文；唯隨義轉，不隨音聲；雖於此中未作如是羯磨言詞，然能依義發起語言，行於此義。**

午二、鸚鵡喻

**云何鸚鵡喻補特伽羅？謂如有一，唯依於文，不依於義；唯隨文轉，不隨於義；不能依義發異言詞。**

午三、炬燭喻

**云何炬燭喻補特伽羅？謂如有一，依少羯磨便多增益，現行種種隨意言詞，譬如炬燭。**

午四、電光喻

**云何電光喻補特伽羅？謂如有一，或一時間於諸羯磨及諸學中現可得見，於一時間都不現見，譬如電光。**

午五、書畫喻

**云何書畫喻補特伽羅？謂如有一，如其所制羯磨言詞，即如是轉，不增不減，如書畫**[^2]**者。**

子二、簡偽立2　丑一、標列

**復有五種偽毗奈耶。一、偽制立學處，二、偽制立所犯，三、偽制立出離，四、偽制立止息，五、偽制立羯磨。**

丑二、隨釋5　寅一、偽制立學處2　卯一、徵

**云何偽制立學處？**

卯二、釋2　辰一、出彼相

**謂如有一，制立學處，不入契經，不現於律，違背法性。**

辰二、隨難釋

**違背法性者，謂能增長諸不善法，及能損減所有善法。**

寅二、偽制立所犯

**云何偽制立所犯？謂如有一，於有犯中立為無犯，於無犯中立為有犯。**

寅三、偽制立出離

**云何偽制立出離？謂如有一，於不出離立為出離，於出離中立不出離。**

寅四、偽制立止息

**云何偽制立止息？謂如有一，於不應止息制立止息，應止息中立不止息。**

寅五、偽制立羯磨

**云何偽制立羯磨？謂如有一，於非法羯磨立法羯磨，法羯磨中立非法羯磨。**

癸十二、說壞戒等2　子一、總標簡

**復次，除十種事，若有苾芻，於異人前宣說顯示諸餘苾芻壞戒、壞見、壞諸軌則，及壞正命，當知此言非清淨說。**

子二、別釋相2　丑一、簡除十事2　寅一、徵

**云何十事？**

寅二、釋8　卯一、初三事

**一、於佛寶欲為損害，或欲劫奪。如於佛寶，二、於法寶，三、於僧寶，當知亦爾。**

卯二、第四事

**四、見由彼故，壞戒、壞見、若壞軌則、若壞正命品類漸漸增長廣大；或聞、或疑。**

卯三、第五事

**五、見彼顯示壞戒、壞見、壞軌、壞命等不正法；或聞、或疑。**

卯四、第六事

**六、欲令彼出壞戒、壞見、壞軌、壞命不善法處，及欲安置諸善法處。**

卯五、第七事

**七、為護他心，勿使他人作如是解：是諸苾芻皆悉壞戒、壞見、壞軌、壞命，然相覆藏。**

卯六、第八事

**八、或有施主、或鄔波索迦、或造寺主啟白僧眾，作如是言：我不忍許諸有壞戒乃至壞命在此中住，諸苾芻輩若見壞戒乃至壞命者，當告我知。若諸僧眾同聞此言。**

卯七、第九事

**九、若有見他由此**[^3]**因緣，內懷嫌恨，欲起無義；或聞、或疑。**

卯八、第十事

**十、僧眾於此壞戒、壞見、壞軌、壞命、汙染他家行惡法者，無有力能治罰驅擯，唯有一因、唯有一緣，所謂向他說彼不清淨事。**

　　汙染他家者：謂行五種非所行處，是名汙染他家。何等為五？一、唱令家，二、淫女家，三、酤酒家，四、國王家，五、旃荼羅、羯恥那家。如本地分說應知。（陵本二十二卷五頁1901）

丑二、出不淨說

**若因嫉妒、或因憎恚、或因財利，欲毀、欲惱、欲令損害，由此緣故向他說者，當知是名不清淨說。**

癸十三、五譬喻事3　子一、標

**復次，毗奈耶中，略有五種能顯法義諸譬喻事。**

子二、列

**一、本生事，二、本事事，三、影像事，四、假合事，五、譬喻事。**

子三、釋5　丑一、本生事

**本生事者，謂說前生菩薩行事。**

丑二、本事事

**本事事者，謂說前世諸相應事。**

丑三、影像事2　寅一、舉類2　卯一、說乳等喻

**影像事者，謂說乳酪、生酥、熟酥、醍醐等喻，影顯最勝補特伽羅。**

卯二、說七河喻

**又以世間七種河中補特伽羅喻，影顯正法中七種補特伽羅。**

寅二、例餘

**如是所餘影像種類，皆應了知。**

　　影顯正法中七種補特伽羅者：本地分說：又由根故、果故、解脫故，建立七種補特伽羅。於向道中，依鈍根、利根故，建立隨信、隨法行。於果道中，即此二種，名信勝解、見到。定障解脫，非煩惱障解脫故，建立身證；煩惱障解脫，非定障解脫故，建立慧解脫；定障、煩惱障俱解脫故，建立俱分解脫。（陵本十四卷二十一頁1259）此應準知。

丑四、假合事2　寅一、隨順染淨喻

**假合事者，謂大王喻或良醫喻，如是等類餘無量喻，隨順染汙及清淨品。**

寅二、染淨相應喻

**復有現見世間譬喻，或依雜染品、或依清淨品，由彼少分共相應故，假合而說。**

丑五、譬喻事2　寅一、舉長譬喻

**譬喻事者，謂說廣長眾多譬喻。**

寅二、例餘無量

**如長譬喻，及餘無量如是等類。**

**瑜伽師地論科句披尋記卷第六十九**

[^1]: 「怏」，大正作「快」。

[^2]: 「畫」，大正作「晝」。

[^3]: 「此」，大正作「時」。
