# 瑜伽師地論科句披尋記卷第三十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第四瑜伽處之一**

辛四、廣釋修相2　壬一、嗢柁南標2　癸一、世間道

**復次，此嗢柁南曰：**

**　七作意離欲　及諸定廣辯　二定五神通　生差別諸相**

癸二、出世道

**　觀察於諸諦　如實而通達　廣分別於修　究竟為其後**

壬二、長行釋2　癸一、總顯4　子一、標

**已得作意諸瑜伽師，已入如是少分樂斷；從此已後，唯有二趣，更無所餘。**

子二、徵

**何等為二？**

子三、列

**一者、世間，二、出世間。**

子四、釋2　丑一、修作意2　寅一、多修習

**彼初修業諸瑜伽師，由此作意，或念我當往世間趣，或念我當往出世趣。復多修習如是作意。**

寅二、極多修習

**如如於此極多修習，如是如是所有輕安、心一境性，經歷彼彼日夜等位，轉復增廣。**

丑二、起加行

**若此作意堅固、相續、彊盛而轉，發起清淨所緣勝解，於奢摩他品及毗鉢舍那品，善取其相。彼於爾時，或樂往世間道發起加行，或樂往出世道發起加行。**

　　發起清淨所緣勝解等者：由此所緣，令惑清淨，是名清淨所緣。謂觀下地麤性、上地靜性，此即世間道攝清淨所緣。若觀苦集滅道四種聖諦，此即出世間道清淨所緣。勝解為先，善取相已，隨其所應發起加行。

癸二、別辨2　子一、往世間道2　丑一、略問答2　寅一、問

**問：此中幾種補特伽羅，即於現法樂往世間道發起加行，非出世道？**

寅二、答2　卯一、補特伽羅2　辰一、四種4　巳一、標

**答：略有四種補特伽羅。**

巳二、徵

**何等為四？**

巳三、列

**一、一切外道；二、於正法中根性羸劣，先修正**[^1]**行；三、根性雖利，善根未熟；四、一切菩薩樂當來世證大菩提，非於現法。**

巳四、結

**如是四種補特伽羅，於現法中，樂往世間道發起加行。**

　　略有四種補特伽羅等者：此中最初，一切外道唯樂世間。第二，為顯正法異生要以修世間道為前方便，以彼根性羸劣，未能速疾證入正法故。第三，為顯善根未已成熟，未能趣入正性離生，故現法中，樂往世間道發起加行。第四，為顯菩薩於現法中，不樂修涅槃道，樂住靜慮極寂靜樂，是故亦說樂往世間發起加行。

辰二、二種2　巳一、略標

**此樂往世間道發起加行者，復有二種。**

巳二、列釋

**一者、具縛，謂諸異生；二、不具縛，謂諸有學。**

卯二、世間加行2　辰一、徵

**此復云何？**

辰二、釋2　巳一、明離諸欲

**謂先於欲界觀為麤性，於初靜慮若定、若生觀為靜性，發起加行，離欲界欲；如是乃至發起加行，離無所有處欲，當知亦爾。**

巳二、出引發等

**又依靜慮等，能引無想定等及發五神通等。又即依此若生、若相，皆當廣說。**

　　又依靜慮等至皆當廣說者：謂依靜慮，能引無想定；依非想非非想處，能引滅盡定；名依靜慮等，能引無想定等。又依靜慮，能發五種神通及諸功德。五神通者，謂神境通、宿住通、天耳通、死生智通、心差別通。諸功德者，謂無諍、願智、四無礙解等諸聖功德。又依靜慮及四無色下中上品善修習故，隨其所應，當生彼彼諸天眾同分中；又依靜慮等，既離欲已，於現法中有離欲相；是名依此若生、若相。如是一切，下自文中皆當廣說。

丑二、廣分別6　寅一、七作意2　卯一、依六事辨2　辰一、舉初靜慮離欲界欲4　巳一、標

**為離欲界欲，勤修觀行諸瑜伽師，由七作意方能**[^2]**獲得離欲界欲。**

巳二、徵

**何等名為七種作意？**

巳三、列

**謂了相作意、勝解作意、遠離作意、攝樂作意、觀察作意、加行究竟作意、加行究竟果作意。**

巳四、釋2　午一、別辨相7　未一、了相作意3　申一、徵

**云何名為了相作意？**

申二、釋2　酉一、總標

**謂若作意，能正覺了欲界麤相，初靜慮靜相。**

酉二、別辨2　戌一、覺了欲界麤相4　亥一、徵起

**云何覺了欲界麤相？**

亥二、標列

**謂正尋思欲界六事。何等為六？一、義，二、事，三、相，四、品，五、時，六、理。**

亥三、隨釋6　天一、義2　地一、徵

**云何尋思諸欲麤義？**

地二、釋

**謂正尋思：如是諸欲有多過患、有多損惱、有多疫癘、有多災害。於諸欲中多過患義，廣說乃至多災害義，是名麤義。**

　　如是諸欲有多過患等者：如下自說，習近諸欲有五過患，是名有多過患。愁歎憂苦種種熱惱所依處故，是名有多損惱。無量疾病所依處故，是名有多疫癘。老病死苦所依處故，是名有多災害。

天二、事2　地一、徵

**云何尋思諸欲麤事？**

地二、釋

**謂正尋思：於諸欲中有內貪欲，於諸欲中有外貪欲。**

　　於諸欲中有內貪欲等者：內自體貪，名內貪欲。外境界貪，名外貪欲。

天三、相2　地一、自相3　玄一、徵

**云何尋思諸欲自相？**

玄二、釋2　黃一、標二種

**謂正尋思：此為煩惱欲，此為事欲。**

黃二、廣差別2　宇一、事欲攝

**此復三種。謂順樂受處、順苦受處、順不苦不樂受處。**

　　此復三種等者：此說事欲三種差別。謂彼事欲或順樂受、或順苦受、或順不苦不樂受。如是極惡諸受之所隨逐，故得處名。

宇二、煩惱欲攝

**順樂受處是貪欲依處，是想、心倒依處；順苦受處是瞋恚依處，是忿、恨依處；順不苦不樂受處是愚癡依處，是覆、惱、誑、諂、無慚、無愧依處，是見倒依處。**

玄三、結

**即正尋思：如是諸欲，極惡諸受之所隨逐，極惡煩惱之所隨逐。是名尋思諸欲自相。**

地二、共相3　玄一、徵

**云何尋思諸欲共相？**

玄二、釋2　黃一、苦

**謂正尋思：此一切欲，生苦、老苦，廣說乃至求不得苦等所隨逐、等所隨縛。**

黃二、無常

**諸受欲者，於圓滿欲驅迫而轉，亦未解脫生等法故，雖彼諸欲勝妙圓滿，而暫時有。**

玄三、結

**是名尋思諸欲共相。**

天四、品3　地一、徵

**云何尋思諸欲麤品？**

地二、釋2　玄一、標黑品

**謂正尋思：如是諸欲，皆墮黑品。**

玄二、釋差別5　黃一、舉譬喻

**猶如枯骨**[^3]**，如凝血肉，如草炬火，如一分炭火，如大毒蛇，如夢所見，如假借得諸莊嚴具，如樹端果。**

　　猶如枯骨等者：此中廣引一切世間共成譬喻，顯示諸欲八種過患。思所成地說：又彼諸欲如枯骨故，令無飽滿；如段肉故，眾多共有；猶如草炬，正起現前極燒惱故，非法因緣；如大火坑，生渴愛故，增長貪愛；如蟒毒故，賢聖遠離；如夢見故，速趣壞滅；猶如假借莊嚴具故，仗託眾緣；猶如樹端爛熟果故，危亡放逸所依之地。（陵本十七卷四頁1465）此中引喻，名少分別，然義無異。如是顯示諸欲過患深重應知。

黃二、攝諸苦

**追求諸欲諸有情類，於諸欲中，受追求所作苦，受防護所作苦，受親愛失壞所作苦，受無厭足所作苦，受不自在所作苦，受惡行所作苦。如是一切如前應知。**

　　如是一切如前應知者：如前於食知量中，說有追求種類過患。此中一一，如彼廣釋應知。（陵本二十三卷八頁1967）

黃三、顯過患2　宇一、五種過患2　宙一、標

**如世尊說：習近諸欲有五過患。**

宙二、釋5　洪一、少滋味等

**謂彼諸欲，極少滋味，多諸苦惱、多諸過患。**

洪二、無厭足等

**又彼諸欲，於習近時，能令無厭、能令無足、能令無滿。**

洪三、佛等呵責

**又彼諸欲，常為諸佛及佛弟子，賢善正行、正至善士，以無量門呵責毀訾。**

洪四、諸結增長

**又彼諸欲，於習近時，能令諸結積集增長。**

洪五、無惡不造

**又彼諸欲，於習近時，我說無有惡不善業而不作者。**

宇二、八種過患

**如是諸欲，令無厭足，多所共有，是非法行、惡行之因，增長欲愛，智者所離，速趣銷滅，依託眾緣，是諸放逸危亡之地。**

　　如是諸欲令無厭足等者：此中顯示諸欲八種過患。現法後法，如應當知。如其次第，喻如枯骨，乃至如樹端果，如前已說。言多所共有者，謂為多人共受用故。有尋有伺地說：受用正法者，與餘慧命者不共。（陵本五卷三頁325）翻此當知，受用欲塵，與餘共有，是故成別。此中共義，如是應知。言是非法行、惡行之因者，由非善義，名非法行；由墮惡趣，故名惡行。

黃四、明顛倒

**無常虛偽妄事**[^4]**之法，猶如幻化，誑惑愚夫。**

　　無常虛偽等者：謂彼諸欲無常似常，虛偽不實，令生顛倒，由是說言妄事之法。為顯此義，說如幻化，誑惑愚夫。以諸愚夫於彼諸欲不如實知，於長夜中恆被欺誑，深生染著，為變壞苦之所逼觸故。義如攝異門分說。（陵本八十四卷一頁6352）

黃五、出魔障2　宇一、標

**若現法欲、若後法欲、若天上欲、若人中欲，一切皆是魔之所行、魔之所住。於是處所能生無量依意所起惡不善法。**

宇二、釋

**所謂貪、瞋及憤諍等，於聖弟子正修學時，能為障礙。**

地三、結

**由如是等差別因緣，如是諸欲，多分墮在黑品所攝，是名尋思諸欲麤品。**

天五、時3　地一、徵

**云何尋思諸欲麤時？**

地二、釋

**謂正尋思：如是諸欲，去來今世，於常常時、於恆恆時，多諸過患、多諸損惱、多諸疫癘、多諸災害。**

地三、結

**是名尋思諸欲麤時。**

天六、理3　地一、徵

**云何尋思諸欲麤理？**

地二、釋4　玄一、觀待道理2　黃一、舉所由

**謂正尋思：如是諸欲，由大資糧、由大追求、由大劬勞，及由種種無量差別工巧業處，方能招集生起增長。**

黃二、明所為

**又彼諸欲，雖善生起、雖善增長，一切多為外攝受事。謂父母、妻子、奴婢、作使、親友、眷屬。**

玄二、作用道理2　黃一、標

**或為對治自內有色麤重四大，糜飯長養，常須覆蔽、沐浴、按摩；壞斷、離散、銷滅法身，隨所生起種種苦惱。**

黃二、釋2　宇一、別列

**食能對治諸饑渴苦；衣能對治諸寒熱苦，及能覆蔽可慚羞處；臥具能治諸勞睡苦，及能對治經行住苦；病緣醫藥能治病苦。**

　　或為對治自內有色麤重等者：自內所依，略由三相應遍了知。一、由自性，二、由因緣，三、由過患。由自性者，謂由有色，顯餘一切身之共相；及由麤重，顯其各別身之自相。由因緣者，謂由四大，顯示一切身共相因緣；及由糜飯長養，顯示身既生已令住因緣。由過患者，復有二種，謂無常性及與苦性。若於寒時，為治寒苦，常須覆蔽；若於熱時，為治熱苦，常須沐浴；涉路、作業有劬勞者，為治勞苦，常須按摩；當知此類，名為苦性。手塊杖等之所觸對，破壞法故；刀所觸對，斷壞法故；若終沒已，埋於地故，或火燒故，或為種種傍生諸蟲所食噉故，或即於彼為諸風日所暴燥故，皆是散壞磨滅法性；當知此類，是無常性。昔會今乖，名為離散；散已變壞，最後都盡，名為磨滅。如是種種，皆是自內色身所有差別。義如決擇分說。（陵本六十七卷十二頁5349）

宇二、總顯2　宙一、料簡

**是故諸欲，唯能對治隨所生起種種苦惱，不應染著而受用之。**

宙二、喻成

**唯應正念，譬如重病所逼切人，為除病故，服雜穢藥。**

玄三、證成道理3　黃一、至教量

**又彼諸欲，有至教量，證有麤相。**

黃二、現證量

**又彼諸欲，如是如是所有麤相，我亦於內現智見轉。**

黃三、比度量

**又彼諸欲，有比度量，知有麤相。**

玄四、法爾道理

**又彼諸欲，從無始來本性麤穢，成就法性、難思法性，不應思議、不應分別。**

地三、結

**是名尋思諸欲麤理。**

亥四、總結

**如是名為由六種事，覺了欲界諸欲麤相。**

戌二、了初靜慮靜相3　亥一、標

**復能覺了初靜慮中所有靜相。**

亥二、釋

**謂欲界中一切麤性，於初靜慮皆無所有。由離欲界諸麤性故，初靜慮中說有靜性。**

亥三、結

**是名覺了初靜慮中所有靜**[^5]**相。**

申三、結2　酉一、顯名

**即由如是定地作意，於欲界中了為麤相，於初靜慮了為靜相，是故名為了相作意。**

酉二、辨相

**即此作意，當言猶為聞思間雜。**

　　即此作意當言猶為聞思間雜者：謂依教授教誡，或聽聞正法為所依止，令三摩呬多地作意現前，覺了欲界麤相及初靜慮靜相故。

未二、勝解作意2　申一、釋相

**彼既如是如理尋思，了知諸欲是其麤相，知初靜慮是其靜相；從此已後，超過聞思，唯用修行，於所緣相發起勝解，修奢摩他、毗鉢舍那。**

　　從此已後超過聞思等者：謂於爾時，於所知事，如現領受勝解而轉。彼所知事相似影像顯現，名所緣相。解深密說：修所成慧，亦依於文、亦不依文，亦如其說、亦不如說，能善意趣，所知事同分三摩地所行影像現前，極順解脫，已能領受成解脫義。（解深密經三卷十一頁16,700c）此說超過聞思，唯用修行，義應準釋。

申二、結名

**既修習已，如所尋思麤相、靜相，數起勝解，如是名為勝解作意。**

未三、遠離作意2　申一、出體

**即此勝解善修、善習、善多修習為因緣故，最初生起斷煩惱道。即所生起斷煩惱道俱行作意，此中說名遠離作意。**

申二、釋名

**由能最初斷於欲界先所應斷諸煩惱故，及能除遣彼煩惱品麤重性故。**

　　由能最初斷於欲界先所應斷諸煩惱故等者：謂欲、恚、害所有尋伺，是名欲界先所應斷煩惱。憂根現行，染汙相應，名煩惱品麤重。

未四、攝樂作意2　申一、釋

**從是已後，愛樂於斷、愛樂遠離，於諸斷中見勝功德，觸證少分遠離喜樂。於時時間，欣樂作意，而深慶悅；於時時間，厭離作意，而深厭患。為欲除遣惛沈睡眠、掉舉等故。**

申二、結

**如是名為攝樂作意。**

　　為欲除遣惛沈睡眠掉舉等故者：由欣樂作意，除遣惛沈睡眠。由厭離作意，除遣掉舉惡作。如是別配，其義應知。

未五、觀察作意2　申一、釋2　酉一、觀察2　戌一、思惟靜相

**彼由如是樂斷、樂修，正修加行，善品**[^6]**任持，欲界所繫諸煩惱纏若行、若住不復現行。**

　　彼由如是樂斷樂修者：此中樂斷，謂於煩惱。樂修，謂於遠離。

**便作是念：我今為有於諸欲中貪欲煩惱不覺知耶？為無有耶？為審觀察如是事故，隨於一種可愛淨相作意思惟。**

戌二、起染汙心

**由**[^7]**未永**[^8]**斷諸隨眠故，思惟如是淨妙相時，便復發起隨習近心、趣習近心、臨習近心，不能住捨，不能厭毀、制伏、違逆。**

　　便復發起隨習近心等者：隨謂隨順，趣謂趣向，臨謂臨入。如是次第，習近諸欲，是故其心不能等住於捨。即由如是隨習近心、趣習近心、臨習近心，如次說言不能厭毀、不能制伏、不能違逆。

酉二、正知

**彼作是念：我於諸欲猶未解脫，其心猶未正得解脫，我心仍為諸行制伏，如水被持，未為法性之所制伏。我今復應為欲永斷餘隨眠故，心勤**[^9]**安住樂斷、樂修。**

申二、結

**如是名為觀察作意。**

未六、加行究竟作意2　申一、辨相

**從此倍更樂斷、樂修，修**[^10]**奢摩他、毗鉢舍那，鄭重觀察，修習對治，時時觀察先所已斷。由是因緣，從欲界繫一切煩惱，心得離繫。此由暫時伏斷方便，非是畢竟永害種子。**

申二、結名

**當於爾時，初靜慮地前加行道已得究竟，一切煩惱對治作意已得生起，是名加行究竟作意。**

未七、加行究竟果作意

**從此無間，由是因緣，證入根本初靜慮定。即此根本初靜慮定俱行作意，名加行究竟果作意。**

午二、總配屬3　未一、辨喜樂3　申一、微薄位

**又於遠離、攝樂作意現在轉時，能適悅身離生喜樂，於時時間，微薄現前。**

申二、增廣位

**加行究竟作意轉時，即彼喜樂轉復增廣，於時時間，深重現前。**

申三、遍滿位2　酉一、配作意

**加行究竟果作意轉時，離生喜樂遍諸身分，無不充滿，無有間隙。**

酉二、證離欲

**彼於爾時，遠離諸欲，遠離一切惡不善法，有尋有伺，離生喜樂。**

　　遠離諸欲等者：顯揚論說：離欲者，謂或緣離欲界欲增上教法，或緣彼教授為境界已，斷欲界煩惱雜染。離惡不善法者，謂斷欲界業雜染法。能墮惡趣，故名為惡；能障於善，故名不善。尋者，謂能對治二種雜染出離尋、無恚尋、無害尋。伺者，謂能對治二種雜染出離伺、無恚伺、無害伺。離者，謂由修習對治，斷所治障所得轉依。生者，謂從此所生。喜者，謂已轉依者，依於轉識，心悅、心勇、心適、心調，安適受，受所攝。樂者，謂已轉依者，依阿賴耶識，能攝所依，令身怡悅，安適受，受所攝。初者，謂次第定中，此數最先故。靜慮者，謂已斷欲界雜染之法，尋、伺、喜、樂所依，依於轉依，心住一境性。具足者，謂修習圓滿。住者，謂於入、住、出，隨意自在。（顯揚論二卷五頁31,486c）又於下文一一自釋，皆應了知。言於初靜慮圓滿五支者，如前三摩呬多地說：於初靜慮具足五支。一、尋，二、伺，三、喜，四、樂，五、心一境性。（陵本十一卷八頁871）

**於初靜慮圓滿五支具足安住，名住欲界對治修果，名隨證得離欲界欲。**

未二、辨彼業7　申一、了相作意攝

**又了相作意，於所應斷能正了知，於所應得能正了知。為斷應斷，為得應得，心生希願。**

申二、勝解作意攝

**勝解作意，為斷為得，正發加行。**

申三、遠離作意攝

**遠離作意，能捨所有上品煩惱。**

申四、攝樂作意攝

**攝樂作意，能捨所有中品煩惱。**

申五、觀察作意攝

**觀察作意，能於所得離增上慢，安住其心。**

申六、加行究竟作意攝

**加行究竟作意，能捨所有下品煩惱。**

申七、加行究竟果作意攝

**加行究竟果作意，能正領受彼諸作意善修習果。**

未三、辨相攝2　申一、別配

**又若了相作意、若勝解作意，總名隨順作意；厭壞對治俱行。若遠離作意、若加行究竟作意，總名對治作意；斷對治俱行。若攝樂作意，名對治作意及順清淨作意。若觀察作意，名順觀察作意。**

申二、結攝

**如是其餘四種作意，當知攝入六作意中。謂隨順作意、對治作意、順清淨作意、順觀察作意。**

　　如是其餘四種作意等者：三摩呬多地說：作意差別者，謂七種根本作意及餘四十作意。（陵本十一卷十五頁910）此隨順等四種作意四十作意所攝，故名為餘。言隨順作意者，謂由此故，厭壞所緣，順斷煩惱；由是前說厭壞對治俱行。言對治作意者，謂由此故，正捨諸惑，住持於斷，令諸煩惱遠離相續；由是前說斷對治俱行。言順清淨作意者，謂由此故，修六隨念，或復思惟隨一妙事。言順觀察作意者，謂由此故，觀諸煩惱斷與未斷；或復觀察自己所證，及先所觀諸法道理。義如三摩呬多地說。（陵本十一卷十七頁921）

辰二、例上諸定離下地欲2　巳一、總例

**如初靜慮定有七種作意，如是第二、第三、第四靜慮定，及空無邊處、識無邊處、無所有處、非想非非想處定，當知各有七種作意。**

巳二、別顯2　午一、舉第二靜慮2　未一、辨初作意2　申一、總標

**若於有尋有伺初靜慮地覺了麤相，於無尋無伺第二靜慮地覺了靜相，為欲證入第二靜慮，應知是名了相作意。**

申二、別辨2　酉一、覺了麤相3　戌一、標

**謂已證入初靜慮定，已得初靜慮者，於諸尋伺觀為麤性。**

戌二、釋6　亥一、義攝[^11]2　天一、尋

**能正了知：若在定地，於緣最初率爾而起怱務行境，麤意言性，是名為尋。**

天二、伺

**即於彼緣隨彼而起、隨彼而行徐歷行境，細意言性，是名為伺。**

　　能正了知若在定地至是名為伺者：此即尋思六事中，尋思義攝。能正了知：如是如是義，名尋伺故。

亥二、事攝2　天一、唯內

**又正了知：如是尋伺是心法性，心生時生，共有、相應、同一緣轉。**

天二、由外

**又正了知：如是尋伺依內而生，外處所攝。**

　　又正了知至外處所攝者：此即尋思事攝。能正了知：尋伺體性，或名為內，或名內外故。

亥三、時攝

**又正了知：如是一切過去、未來、現在所攝。**

　　又正了知如是一切過去未來現在所攝者：此即尋思時攝。

亥四、相攝

**從因而生，從緣而生。或增或減，不久安住，暫時而有，率爾現前，令心躁擾、令心散動，不靜行轉。**

　　從因而生至不靜行轉者：此即尋思相攝。能正了知：尋伺行相，令心躁擾、令心散動，不寂靜故。

亥五、品攝

**求上地時，苦**[^12]**住隨逐，是故皆是黑品所攝。隨逐諸欲，離生喜樂，少分勝利。**

　　求上地時至少分勝利者：此即尋思品攝。能正了知：尋伺二法隨逐諸欲，離生喜樂，雖有少分勝利，然求上地時，苦住隨逐，是故皆是黑品所攝。

亥六、理攝

**隨所在地，自性能令有如是相。於常常時、於恆恆時，有尋有伺心行所緣躁擾而轉，不得寂靜。**

　　隨所在地至不得寂靜者：此即尋思理攝。能正了知：尋伺法性，躁擾而轉為其相故。

戌三、結

**以如是等種種行相，於諸尋伺覺了麤相。**

酉二、覺了靜相

**又正了知：第**[^13]**二靜慮無尋無伺，如是一切所說麤相皆無所有。是故宣說第二靜慮有其靜相，彼諸麤相皆遠離故。**

未二、例餘作意

**為欲證入第二靜慮，隨其所應，其餘作意，如前應知。**

　　隨其所應其餘作意如前應知者：前說覺了尋伺麤相，及與第二靜慮靜相，唯是了相作意所攝。勝解作意乃至加行究竟果作意，說名為餘。於此定地一一皆有，隨其所應，如前應知。

午二、例上諸定

**如是乃至為欲證入非想非非想處定，於地地中，隨其所應，當知皆有七種作意。**

卯二、依二相辨2　辰一、二麤相3　巳一、明邊際

**又彼麤相，遍在一切下地皆有。下從欲界，展轉上至無所有處。**

巳二、出種類

**當知麤相略有二種，謂諸下地苦住增上，望上所住不寂靜故；及諸壽量時分短促，望上壽量轉減少故。**

巳三、例尋思

**此二麤相，由前六事，如其所應，當正尋思。**

辰二、二靜相

**隨彼彼地樂離欲時，如其所應，於次上地尋思靜相，漸次乃至證得加行究竟果作意。**

寅二、廣辨離欲及諸等至2　卯一、釋經說2　辰一、四靜慮4　巳一、初靜慮5　午一、釋離欲

**復次，此中離欲者，欲有二種，一者、煩惱欲，二者、事欲。離有二種，一者、相應離，二者、境界離。**

午二、釋離惡不善法

**離惡不善法者，煩惱欲因**[^14]**所生種種惡不善法。即身惡行、語惡行等，持杖、持刀、鬥訟、諍競、諂誑、詐偽、起妄語等。由斷彼故，說名為離惡不善法。**

午三、釋有尋有伺

**有尋有伺者，由於尋伺未見過失，自地猶有對治欲界諸善尋伺，是故說名有尋有伺。**

午四、釋離生喜樂3　未一、離

**所言離者，謂已獲**[^15]**得加行究竟作意故。**

未二、生

**所言生者，由此為因、由此為緣，無間所生，故名離生。**

未三、喜樂

**言喜樂者，謂已獲得所希求義，及於喜中未見過失，有欣有喜**[^16]**；一切麤重已除遣故，及已獲得廣大輕安，身心調暢，有堪能故，說名喜樂。**

午五、釋初靜慮具足安住4　未一、初

**所言初者，謂從欲界最初上進，創首獲得，依順次數，說名為初。**

未二、靜慮

**言靜慮者，於一所緣繫念寂靜，正審思慮，故名靜慮。**

未三、具足

**言具足者，謂已獲得加行究竟果作意故。**

未四、安住

**言安住者，謂於後時，由所修習多成辦故，得隨所樂、得無艱難、得無梗澀，於靜慮定，其心晝夜能正隨順、趣向、臨入，隨所欲樂，乃至七日七夜能正安住，故名安住。**

巳二、第二靜慮5　午一、釋尋伺寂靜及內等淨

**復次，於有尋有伺三摩地相，心能棄捨。於無尋無伺三摩地相，繫念安住。**

　　於有尋有伺三摩地相等者：此釋經說尋伺寂靜。謂初靜慮地尋伺不復現行，名寂靜故。

**於諸怱務所行境界能正遠離，於不怱務所行境界安住其心，一味寂靜、極寂靜轉**[^17]**，是故說言：尋伺寂靜故、內等淨故。**

　　於諸怱務所行境界等者：此釋經說名內等淨。謂為對治尋伺，攝念正知，於自內體其心捨住，遠離尋伺塵濁法故。如顯揚說。（顯揚論二卷六頁31,487a）由內體遍淨，得內等淨名。

午二、釋心一趣

**又彼即於無尋無伺三摩地中**[^18]**串修習故，超過尋伺有間闕位，能正獲得無間闕位，是故說言：心一趣故。**

午三、釋無尋無伺

**無尋無伺者，一切尋伺悉皆斷故。**

　　一切尋伺悉皆斷故者：離尋伺欲，說名為斷。有尋有伺等地說：由離尋伺欲道理故，說名無尋無伺地，不由不現行故。（陵本四卷二頁265）

午四、釋定生喜樂3　未一、定

**所言定者，謂已獲得加行究竟作意故。**

未二、生

**所言生者，由此為因、由此為緣，無間所生，故名定生。**

未三、喜樂

**言喜樂者，謂已獲得所希求義，又於喜中未見過失，有欣有喜；一切尋伺初靜慮地諸煩惱品所有麤重皆遠離故，能對治彼廣大輕安身心調柔有堪能樂所隨逐故，名有喜樂。**

午五、釋第二靜慮具足安住2　未一、釋第二

**依順次數，此為第二。**

未二、指其餘

**如是一切，如前應知。**

巳三、第三靜慮4　午一、釋離喜

**復次，彼於喜相深見過失，是故說言：於喜離欲。**

午二、釋住捨念正知2　未一、住捨2　申一、辨相

**又於爾時，遠離二種亂心災患，能於離喜第三靜慮攝持其心。第二靜慮已離尋伺，今於此中復離於喜，是故說言：安住於捨。**

　　遠離二種亂心災患者：尋伺及喜能擾亂心，障無間捨，是名二種亂心災患。如下自釋應知。

申二、料簡

**如是二法能擾亂心，障無間捨。初靜慮中有尋伺故，令無間捨不自在轉；第二靜慮由有喜故，令無間捨不自在轉。是故此捨，初二靜慮說名無有。由是因緣，修靜慮者，第三靜慮方名有捨。**

未二、住正念正知

**由有捨故，如如安住所有正念，如是如是彼喜俱行想及作意不復現行。**

　　第三靜慮方名有捨者：顯揚論說：問：念、正知、捨，一切處有，何故於初靜慮等不說耶？答：初靜慮中，由尋伺門所引發故，雖有不說。第二靜慮中，有踊躍自體之所作業，及心所有少分煩惱所纏覆故，總以內等淨名顯之。第三靜慮中，彼心所有少分煩惱皆遠離故，顯彼自相，故經中說遠離喜貪。（顯揚論十九卷十二頁31,576a）由是當知，第三靜慮名有捨義，及彼初二靜慮名無捨義。又顯揚說：謂於已生喜想及作意不忍可故、有厭離故，不染汙住心、平等心、正直心，無轉動而安住性，名住於捨。（顯揚論二卷六頁31,487a）其義應知。

**若復於此第三靜慮不善修故，或時失念，彼喜俱行想及作意時復現行，尋即速疾以慧通達，能正了知，隨所生起能不忍受，方便棄捨、除遣**[^19]**、變吐，心住上捨，是故說有正念、正知。**

午三、釋有身受樂

**彼於爾時，住如是捨、正念、正知，親近、修習、多修習故，令心踊躍俱行喜受便得除滅。離喜寂靜、最極寂靜，與喜相違心受生起。彼於爾時，色身、意身領納受樂及輕安樂，是故說言：有身受樂。**

　　離喜寂靜至有身受樂者：此顯樂受最勝微妙，遍身心轉。初二靜慮由有喜故，心無樂受。今此不爾，是故說言：離喜寂靜、最極寂靜，與喜相違心受生起。如是樂受，由依阿賴耶識及彼轉識相應俱轉，是故說言：色身、意身領納受樂及輕安樂。當知此中，色身、意身總集名身，是故經說有身受樂。

午四、釋聖宣說具足捨等2　未一、辨不共相

**第三靜慮已下諸地，無如是樂及無間捨；第三靜慮已上諸地，此無間捨雖復可得，而無有樂。下地樂捨俱無有故，上地有捨而無樂故，是故說言：於是處所，謂第三靜慮，諸聖宣說。謂依於此已得安住補特伽羅，具足捨、念及以正知，住身受樂，第三靜慮具足安住。**

未二、釋諸聖名

**言諸聖者，謂佛世尊及佛弟子。**

　　是故說言於是處所等者：謂唯第三靜慮有捨及樂，為佛世尊及佛弟子所宣說故。

巳四、第四靜慮4　午一、釋樂斷苦斷先喜憂沒2　未一、顯斷差別3　申一、樂斷2　酉一、標

**復次，此中對治種類勢相似故，略不宣說樂斷對治，但說對治所作樂斷。**

酉二、釋

**何等名為此中對治？所謂捨、念及以正知。由即於此數修習故，便能棄捨令不出離第三靜慮第三靜慮地中勝樂，是故說言：由樂斷故。**

　　復次此中對治種類勢相似故等者：謂於第四靜慮地中，非不具足捨、念及與正知，然是第三靜慮種類勢用相似，是故經中略不宣說，但說彼所對治樂斷。

申二、苦斷

**修靜慮者，即於爾時，所有苦樂皆得超越。**

申三、先喜憂沒

**由是因緣，若先所斷、若今所斷，總集說言：樂斷、苦斷，先喜憂沒。**

未二、配屬分位

**謂入第四靜慮定時，樂受斷故；入第二靜慮定時，苦受斷故；入第三靜慮定時，喜受沒故；入初靜慮定時，憂受沒故。**

午二、釋不苦不樂

**今於此中，且約苦、樂二受斷故，說有所餘非苦樂受，是故說言：彼於爾時不苦不樂。**

　　總集說言樂斷苦斷先喜憂沒等者：第四靜慮於色界定最為後邊，唯除捨根，所餘受根皆已出離，是故於此總集宣說，然彼非無先後差別。三摩呬多地說：於初靜慮出離憂根，第二靜慮出離苦根，第三靜慮出離喜根，第四靜慮出離樂根，乃至廣說。其義應知。（陵本十一卷十頁880）

午三、釋捨念清淨2　未一、釋前因

**從初靜慮一切下地災患已斷。謂尋、伺、喜、樂、入息、出息。由彼斷故，此中捨念清淨鮮白。**

　　從初靜慮一切下地災患已斷者：初三靜慮，由有尋、伺、喜、樂、入息、出息，故於壞劫有三種災，謂水、火、風。第四靜慮彼已斷故，無災能壞，更無能壞因緣法故。

未二、正辨相

**由是因緣，正入第四靜慮定時，心住無動，一切動亂皆悉遠離，是故說言：捨念清淨。**

　　一切動亂皆悉遠離者：攝事分說：尋、伺、喜、樂色界地中諸動斷故，立第四靜慮為無動處。（陵本九十七卷十八頁7303）由是當知此所說義。

午四、指釋第四靜慮具足安住

**第四等言，如前所說初靜慮等，應知其相。**

辰二、四無色4　巳一、空無邊處2　午一、釋眾義5　未一、色想出過

**復次，以於虛空起勝解故，所有青、黃、赤、白等相應顯色想，由不顯現故，及厭離欲故，皆能超越，是故說言：色想出過故。**

　　所有青黃赤白等相應顯色想者：此中等言，等取光、影、明、闇、雲、煙、塵、霧，及空一顯色。如是一切，皆名顯色，如五識身相應地說應知。（陵本一卷六頁12）

未二、有對想滅沒

**由不顯現、超越彼想以為因故，所有種種眾多品類，因諸顯色和合積集有障礙想皆得除遣，是故說言：有對想滅沒故。**

未三、種種想不作意

**由遠離彼想以為因故，所有於彼種種聚中差別想轉。謂飲、食、瓶、衣、乘、莊嚴具、城、舍、軍、園、山、林等想。於是一切不作意轉，是故說言：種種想不作意故。**

未四、入無邊空

**除遣如是有色、有對、種種想已，起無邊想**[^20]**虛空勝解，是故說言：入無邊空。**

未五、空無邊處具足安住

**由已超過近分加行究竟作意，入上根本加行究竟果作意定，是故說言：空無邊處具足安住。**

午二、辨所緣

**當知此中，依於近分，乃至未**[^21]**入上根本定，唯緣虛空。若已得入上根本定，亦緣虛空，亦緣自地**[^22]**所有諸蘊。又近分中，亦緣下地所有諸蘊。**

巳二、識無邊處2　午一、超過一切空無邊處入無邊識

**復次，若由此識，於無邊空發起勝解，當知此識無邊空相勝解相應。若有欲入識無邊處，先捨虛空無邊處想，即於彼識，次起無邊行相勝解。爾時超過近分、根本空無邊處，是故說言：超過一切空無邊處，入無邊識。**

午二、識無邊處具足安住

**由彼超過識無邊處所有近分，乃至加行究竟作意，入上根本加行究竟果作意定，是故說言：識無邊處具足安住。**

巳三、無所有處2　午一、顯彼勝解

**復次，從識無邊處求上進時，離其識外更求餘境，都無所得。謂諸所有或色、非色相應境性。彼求境界無所得時，超過近分及以根本識無邊處，發起都無餘境勝解，此則名為於無所有假想勝解。**

午二、釋具足住

**即於如是假想勝解多修習故，便能超過無所有處一切近分，乃至加行究竟作意，入彼根本加行究竟果作意定，是故說言：超過一切識無邊處，無少所有無所有處具足安住。**

巳四、非想非非想處3　午一、釋非有想非無想

**復次，從無所有處求上進時，由於無所有處想起麤想故，便能棄捨無所有處想。**

　　由於無所有處想起麤想故者：謂由了相作意，於無所有處想了為麤相故。

**由是因緣，先入無所有處定時，超過一切有所有想，今復超過無所有想。是故說言：非有想，謂或有所有想，或無所有想；非無想，謂非如無想及滅盡定，一切諸想皆悉滅盡。**

午二、釋非想非非想

**唯有微細想，緣無相境轉，是故說言：非想非非想。**

午三、釋具足住

**即於此處起勝解時，超過一切近分、根本無所有處，及非想非非想處近分，乃至加行究竟作意，入彼根本加行究竟果作意定，是故說言：超過一切無所有處，於非想非非想處具足安住。**

卯二、辨定相2　辰一、標差別

**復次，此中入靜慮定時，其身相狀如處室**[^23]**中；入無色定時，其身相狀如處虛空。**

辰二、隨難釋

**當知此中，由奢摩他相，安住上捨，勤修加行。**

　　由奢摩他相安住上捨等者：此釋前說入無色定，是故唯說由奢摩他及住上捨。離諸苦樂，最極寂靜，名上捨故。

寅三、二無心定3　卯一、標

**復次，依靜慮等，當知能入二無心定。**

卯二、列

**一者、無想定，二者、滅盡定。**

卯三、釋2　辰一、略說2　巳一、能入補特伽羅2　午一、無想定

**無想定者，唯諸異生，由棄背想作意方便能入。**

午二、滅盡定

**滅盡定者，唯諸聖者，由止息想受作意方便能入。**

巳二、能入方便2　午一、標

**如是二定，由二作意方便能入。**

午二、釋2　未一、無想定

**謂無想定，由棄背想作意以為上首，勤修加行，漸次能入。**

未二、滅盡定

**若滅盡定，由從非想非非想處，欲求上進，暫時止息所緣作意以為上首，勤修加行，漸次能入。**

辰二、廣顯2　巳一、無想定2　午一、辨加行

**若諸異生作如是念：諸想如病、諸想如癰、諸想如箭，唯有無想寂靜微妙。攝受如是背想作意，於所生起一切想中，精勤修習不念作意。由此修習為因緣故，加行道中是有心位**[^24]**，入定無間，心不復轉。**

午二、結證得

**如是出離想作意為先，已離遍淨貪，未離廣果貪，諸心心法滅，是名無想定。由是方便證得此定。**

巳二、滅盡定2　午一、辨加行

**若諸聖者，已得非想非非想處，復欲暫時住寂靜住，從非有想非無想處心求上進；心上進時，求上所緣竟無所得；無所得故，滅而不轉。**

午二、結證得

**如是有學已離無所有處貪，或阿羅漢求暫住想作意為先，諸心心法滅，是名滅盡定。由是方便證得此定。**

　　復欲暫時住寂靜住等者：三摩呬多地說：依非想非非想處相而入定者，謂於此二心深生厭捨，非想非非想處進趣所緣皆滅盡故，心便寂滅。（陵本十二卷二十頁1056）其義正同。此中二心，謂受及想。由欲暫時住解脫樂，故於此二深生厭捨；此二滅故，名滅盡定，亦名想受滅定。

寅四、五神通2　卯一、徵

**復次，依止靜慮發五通等。云何能發？**

卯二、釋2　辰一、略2　巳一、加行2　午一、依定思惟2　未一、標

**謂靜慮者，已得根本清淨靜慮，即以如是清淨靜慮為所依止，於五通增上正法，聽聞受持，令善究竟。**

未二、釋

**謂於神境通、宿住通、天耳通、死生智通、心差別通等，作意思惟。**

午二、修治作意

**復由定地所起作意，了知於義、了知於法。由了知義、了知法故，如是如是修治其心。**

巳二、修果

**由此修習、多修習故，有時、有分發生修果五神通等。**

　　復由定地所起作意了知於義等者：解深密說：修所成慧了知其義，與聞思別。此應準知。

辰二、廣5　巳一、標

**又即如是了知於義、了知於法，為欲引發諸神通等，修十二想。**

巳二、徵

**何等十二？**

巳三、列

**一、輕舉想，二、柔軟想，三、空界想，四、身心符順想，五、勝解想，六、先所受行次第隨念想，七、種種品類集會音聲想，八、光明色相想，九、煩惱所作色變異想，十、解脫想，十一、勝處想，十二、遍處想。**

巳四、釋2　午一、別辨五相2　未一、引五神通5　申一、神境通攝2　酉一、修習5　戌一、輕舉想2　亥一、發輕勝解

**輕舉想者，謂由此想，於身發起輕舉勝解，如妒羅綿、或如疊絮、或似風輪。**

亥二、能飄轉身2　天一、標

**發起如是輕勝解已，由勝解作意，於彼彼處飄轉其身。**

天二、釋

**謂從床上飄置几上，復從几上飄置床上；如是從床飄置草座，復從草座飄置於床。**

戌二、柔軟想2　亥一、辨相

**柔軟想者，謂由此想，於身發起柔軟勝解，或如綿囊、或如毛毳、或如熟練。**

亥二、顯業

**此柔軟想，長養攝受前輕舉想。於攝受時，令輕舉想增長廣大。**

戌三、空界想

**空界想者，謂由此想，先於自身發起輕舉、柔軟二勝解已，隨所欲往，若於中間有諸色聚能為障礙，爾時便起勝解作意，於彼色中作空勝解，能無礙往。**

戌四、身心符順想

**身心符順想者，謂由此想，或以其心符順於身，或以其身符順於心。由此令身轉轉輕舉、轉轉柔軟、轉轉堪任、轉轉光潔，隨順於心、繫屬於心，依心而轉。**

戌五、勝解想

**勝解想者，謂由此想，遠作近解，近作遠解，麤作細解，細作麤解，地作水解，水作地解，如是一一差別大種展轉相作，廣如變化所作勝解，或色變化、或聲變化。**

　　謂由此想至或聲變化者：菩薩地說：神境智通有多差別。此中遠作近解，近作遠解，謂於往來。麤作細解，細作麤解，謂於卷舒。地作水解，水作地解，乃至展轉相作，謂於轉變。或色變化，或聲變化，謂化為身及化為境，或化為語。如是略說種種差別應知。

酉二、領受2　戌一、顯種種3　亥一、標

**由此五想修習成滿，領受種種妙神境通。**

亥二、列

**或從一身示現多身，謂由現化勝解想故；或從多身示現一身，謂由隱化勝解想故；或以其身，於諸牆壁、垣城等類厚障隔事直過無礙；或於其地出沒如水；或於其水斷流往返，履上如地；或如飛鳥，結加趺坐，騰颺虛空；或於廣大威德勢力日月光輪，以手捫摸；或以其身，乃至梵世自在迴轉。**

亥三、結

**當知如是種種神變，皆由輕舉、柔軟、空界、身心符順想所攝受勝解想故，隨其所應，一切能作。**

戌二、釋迴轉2　亥一、標

**此中以身於其梵世，略有二種自在迴轉。**

亥二、列

**一者、往來自在迴轉；二、於梵世諸四大種一分造色，如其所樂，隨勝解力，自在迴轉。**

申二、宿住通攝2　酉一、加行

**先所受行次第隨念想者，謂由此想，從童子位迄至於今，隨憶念轉，自在無礙。隨彼彼位，若行、若住、若坐、若臥，廣說一切先所受行，隨其麤略，次第無越，憶念了知。**

酉二、得果

**於此修習、多修習故，證得修果，於無量種宿世所住，廣說乃至所有行相、所有宣說，皆能隨念。**

申三、天耳通攝2　酉一、修習

**種種品類集會音聲想者，謂由此想，遍於彼彼村邑、聚落，或長者眾、或邑義眾、或餘大眾、或廣長處、或家、或室，種種品類諸眾集會所出種種雜類音聲、名諠噪聲，或於大河眾流激湍波浪音聲，善取其相，以修所成定地作意，於諸天人，若遠、若近，聖、非聖聲，力勵聽採。**

酉二、得果

**於此修習、多修習故，證得修果清淨天耳，由是能聞人間、天上，若遠、若近，一切音聲。**

　　於諸天人若遠若近聖非聖聲者：謂諸天聲、人聲、遠聲、近聲、聖聲、非聖聲有多差別。菩薩地中有釋。（陵本三十七卷十頁3044）隨應準知。

申四、死生智通攝2　酉一、修習

**光明色相想者，謂於如前所說種種諸光明相，極善取已，即於彼相作意思惟。又於種種諸有情類善不善等業用差別，善取其相，即於彼相作意思惟，是名光明色相想。**

　　善不善等業用差別者：此說身之所作善、惡、無記諸差別業，由彼表色可取相故。

酉二、得果

**於此修習、多修習故，證得修果死生智通，由是清淨天眼通故，見諸有情，廣說乃至身壞已後，往生善趣天世間中。**

申五、心差別通攝2　酉一、修習2　戌一、標

**煩惱所作色變異想者，謂由此想，於貪、恚、癡、忿、恨、覆、惱、誑、諂、慳、嫉，及以憍、害、無慚、無愧諸餘煩惱及隨煩惱纏繞其心諸有情類，種種色位色相變異，解了分別。**

戌二、釋2　亥一、辨貪等3　天一、有貪

**如是色類有貪欲者，有色分位、色相變異，謂諸根**[^25]**躁擾、諸根掉舉，言常含笑。**

天二、有瞋

**如是色類有瞋恚者，有色分位、色相變異，謂面恆顰蹙，語音謇澀，言常變色。**

天三、有癡

**如是色類有愚癡者，有色分位、色相變異，謂多分瘖瘂，事義闇昧，言不辯了，語多下俚**[^26]**。**

亥二、例餘煩惱

**由如是等行相流類，廣說乃至無慚愧等所纏繞者，有色分位、色相變異，善取其相，復於彼相作意思惟。**

酉二、得果

**於此修習、多修習故，發生修果心差別智，由此智故，於他有情補特伽羅隨所尋思、隨所伺察心、意、識等，皆如實知。**

未二、引聖功德2　申一、指修相

**解脫、勝處、遍處想者，如前三摩呬多地，應知修相。**

　　如前三摩呬多地應知修相者：如前三摩呬多地[^27]說：修觀行者，先於所緣思惟勝解；次能制伏；既於制伏得自在已，後即於此遍一切處，如其所欲而作勝解；是故此三如是次第。（陵本十二卷八頁995）是即修相應知。

申二、顯得果2　酉一、最勝神通

**由於此想親近修習多修習故，能引最勝諸聖神通**[^28]**，若變事通、若化事通、若勝解通。**

酉二、種種功德

**及能引發無諍、願智、四無礙解。謂法無礙解、義無礙解、辭無礙解、辯無礙解等種種功德。**

　　若變事通等者：如能變作金銀等物，堪有所用，名變事通。如其勝解，隨所轉變，皆能成就，名勝解通。當知此二，由八色遍處善清淨引。隨其所欲，轉色成空，名化事通。當知此由空遍處善清淨引。無諍、願智、無礙解等諸勝功德，當知此由識遍處善清淨引。義如三摩呬多地說。（陵本十二卷八頁996）

午二、顯神通別2　未一、聖神通

**又聖、非聖二神境通有差別者，謂聖神通，隨所變事、隨所化事、隨所勝解，一切皆能如實成辦，無有改異，堪任有用。**

未二、非聖神通

**非聖神通不能如是，猶如幻化，唯可觀見，不堪受用。**

巳五、結

**當知如是十二種想，親近、修習、多修習故，隨其所應，便能引發五種神通，及能引發不共異生如其所應諸聖功德。**

寅五、生差別3　卯一、四靜慮4　辰一、初靜慮攝

**復次，此中於初靜慮下中上品善修習已，隨其所應，當生梵眾天、梵輔天、大梵天眾同分中。**

辰二、第二靜慮攝

**於第二靜慮下中上品善修習已，隨其所應，當生少光天、無量光天、光**[^29]**淨天眾同分中。**

辰三、第三靜慮攝

**於第三靜慮下中上品善修習已，隨其所應，當生少淨天、無量淨天、遍淨天眾同分中。**

辰四、第四靜慮攝2　巳一、三天處

**於第四靜慮下中上品善修習已，隨其所應，當生無雲天、福生天、廣果天眾同分中。**

巳二、五淨居

**若不還者，以無漏第四靜慮間雜熏修有漏第四靜慮；即於此中，下品、中品、上品、上勝品、上極品善修習已，隨其所應，當生五淨居天眾同分中。謂無煩、無熱、善現、善見、色究竟天。**

　　間雜熏修有漏第四靜慮等者：三摩呬多地說：長時相續入諸靜慮，有漏、無漏更相間雜。乃至有漏無間無漏現前，無漏無間還入有漏，當知齊此熏修成就，乃至廣說。若有餘取而命終者，由此因緣，便入淨居。（陵本十二卷四頁978）此中唯說第四靜慮是其差別，餘應準知。

卯二、四無色2　辰一、標生處

**若於空處、識處、無所有處、非想非非想處，下中上品善修習已，當生空處、識處、無所有處、非想非非想處隨行天眾同分中。**

辰二、明住別

**由彼諸天無有形色，是故亦無處所差別。**

　　隨行天眾同分中者：有色有情中有趣生有形色別，往至生處便被拘礙。無色不爾，無有形色，亦無生處，名隨行天，唯隨業行為生因故。

**然住所作有其差別。**

　　然住所作有其差別者：於彼彼定具足安住，是名為住。於其住中，緣自他蘊多有所作，名住所作。由是為因，生有差別。

卯三、無想天

**於無想定善修習已，當生無想有情天眾同分中。**

寅六、離欲者相3　卯一、徵

**復次，此中云何應知離欲者相？**

卯二、釋3　辰一、身業攝

**謂離欲者，身業安住，諸根無動，威儀進止無有躁擾，於一威儀能經時久，不多驚懼，終不數數易脫威儀。**

辰二、語業攝

**言詞柔軟、言詞寂靜，不樂諠雜、不樂眾集，言語安詳。**

辰三、意業攝2　巳一、五識相應相

**眼見色已，唯覺了色，不因覺了而起色貪；如是耳聞聲已、鼻齅香已、舌嘗味已、身覺觸已，唯覺了聲乃至其觸，不因覺了而起聲貪乃至觸貪。**

　　於一威儀能經時久等者：此顯結加趺坐能經久時，不速疲倦，故不數數易脫威儀。又閑居時，或於塵霧，或昏夜分，見大雲氣，聞震雷音；或逢雹雨獅子虎豹；或遭凶猾竊劫抄虜；或遇非人來相嬈逼；便生驚怖，身毛為豎。如思所成地說。（陵本十八卷八頁1557）如是驚怖，當知未斷妄分別貪為因緣生。若已離欲，無如是事，是故說言不多驚懼。

巳二、意識相應相

**能無所畏，覺慧幽深，輕安廣大，身心隱密，無有貪婪、無有憤發，能有堪忍，不為種種欲尋思等諸惡尋思擾亂其心。**

卯三、結

**如是等類，當知名為離欲者相。**

　　能無所畏等者：菩薩地說有五怖畏，謂不活畏、惡名畏、死畏、惡趣畏、處眾怯畏。今說離欲能無所畏，隨應當知。然非除斷，由依世間道而離欲故。三摩呬多地說：證得清淨第四靜慮者，凡有所為審諦圓滿，無諸放逸，於一切義無不了知，其性捷利。又說：八經九經以為喻者，由堅緻故，顯蚊蝱等不能侵損。首足皆覆者，若有二失，容可侵損。謂衣薄故，有露處故。今此顯示二失俱無。此定亦爾，其心清淨鮮白周遍，一切散動所不能侵；堪忍寒暑乃至他所呵叱惡言，及內身中種種苦受。（陵本十二卷十七頁1039）此說覺慧幽深，身心隱密，義應準釋。

**瑜伽師地論科句披尋記卷第三十三**

[^1]: 「正」，大正作「止」。

[^2]: 「能」，磧砂作「使」。

[^3]: 「枯骨」，磧砂、大正、陵本作「骨鎖」。

[^4]: 「事」，磧砂、大正、陵本作「失」。

[^5]: 「靜」，磧砂作「淨」。

[^6]: 「品」，磧砂作「見」。

[^7]: 「由」，磧砂、大正、陵本作「猶」。

[^8]: 「永」，磧砂作「求」。

[^9]: 「心勤」，大正作「正勒」。

[^10]: 磧砂無「修」字。

[^11]: 「攝」，披尋記原作「釋」。

[^12]: 「苦」，大正作「若」。

[^13]: 「第」，大正作「弟」。

[^14]: 「因」，磧砂作「困」。

[^15]: 「獲」，大正作「獄」。

[^16]: 磧砂、大正、陵本無「有欣有喜」一句。

[^17]: 「轉」，磧砂作「故」。

[^18]: 磧砂無「中」字。

[^19]: 「遣」，磧砂作「遺」。

[^20]: 「想」，大正作「相」。

[^21]: 「未」，磧砂作「天」。

[^22]: 「地」，磧砂作「他」。

[^23]: 「室」，磧砂作「空」。

[^24]: 「位」，磧砂作「住」。

[^25]: 「根」，磧砂作「相」。

[^26]: 「俚」，磧砂、大正作「里」。

[^27]: 「三摩呬多地」，披尋記原作「三摩地」。

[^28]: 「通」，磧砂作「遇」。

[^29]: 「光」，大正作「極光」。
