# 瑜伽師地論科句披尋記卷第六十

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中有尋有伺等三地之三**

子三、輕重2　丑一、舉殺生4　寅一、標

**復次，由五因緣，殺生成重。**

寅二、徵

**何等為五？**

寅三、列

**一、由意樂，二、由方便，三、由無治，四、由邪執，五、由其事。**

寅四、釋2　卯一、由意樂2　辰一、舉重

**若由猛利貪欲意樂所作，猛利瞋恚意樂所作，猛利愚癡意樂所作，名重殺生。**

辰二、例輕

**與此相違，名輕殺生。**

卯二、由方便等2　辰一、舉重4　巳一、由方便

**若有念言：我應當作、正作、已作。心便踊躍，心生歡悅；或有自作，或復勸他，於彼所作稱揚讚歎，見同法者意便欣慶，長時思量、長時蓄積怨恨心已方有所作，無間所作、殷重所作；或於一時頓殺多類；或以堅固發業因緣而行殺害；或令恐怖無所依投，方行殺害；或於孤苦、貧窮、哀慼、悲泣等者而行殺害。如是一切，由方便故，名重殺生。**

巳二、由無治

**若唯行殺，不能日日乃至極少持一學處；或亦不能於月八日、十四、十五及半月等，受持齋戒；或亦不能於時時間惠施作福、問**[^1]**訊禮拜、迎送合掌和敬業等；又亦不能於時時間獲得猛利增上慚愧，悔所惡作**[^2]**；又不證得世間離欲，亦不證得真法現觀。如是一切，由無治故，名重殺生。**

巳三、由邪執2　午一、隨忍他見

**若諸沙門、或婆羅門，繼邪祠祀，隨忍此見，執為正法而行殺戮。由邪執故，名重殺生。**

午二、起餘邪見

**又作是心：殺羊無罪，由彼羊等為資生故，世主所化。諸如是等依止邪見而行殺害，皆邪執故，名重殺生。**

巳四、由事2　午一、於大身眾生

**若有殺害大身眾生，此由事故，名重殺生。**

午二、於人或人相等

**或有殺害人或人相，或父或母，及餘尊重；或有殺害歸投委信，或諸有學、或諸菩薩、或阿羅漢、或諸獨覺；或於如來作殺害意惡心出血，如來性爾**[^3]**不可殺故。如是一切，由其事故，名重殺生。**

辰二、例輕

**與如上說因緣相違而殺生者，名輕殺生。**

丑二、例不與取等2　寅一、總標2　卯一、說事別

**復次，當說不與取等，由其事故，輕重差別。**

卯二、例所餘

**餘隨所應，如殺應知。**

寅二、別辨2　卯一、舉重9　辰一、不與取2　巳一、由多劫盜

**復次，若多劫盜，名重不與取。**

巳二、由劫妙好等

**如是若劫盜妙好，劫盜委信，劫盜孤貧，劫盜佛法出家之眾；若入聚落而行劫盜，劫盜有學、或阿羅漢、或諸獨覺、或復僧祇、或佛靈廟所有財物。如是一切，由其事故，名重不與取。**

辰二、欲邪行4　巳一、於不應行

**復次，行不應行中，若母母親委信他妻，或住禁戒、或苾芻尼、或勤策女、或復正學。如是一切，由其事故，名重欲邪行。**

巳二、於非支

**非支行中，若於面門。由其事故，名重欲邪行。**

巳三、於非時

**非時行中，若受齋戒、若胎圓滿、若有重病。由其事故，名重欲邪行。**

巳四、於非處

**非處行中，若佛靈廟、若僧伽藍。由其事故，名重欲邪行。**

辰三、妄語4　巳一、為誑多財等

**復次，若為誑惑多取他財，若妙若勝而說妄語。由事重故，名重妄語。**

巳二、誑惑尊重

**若於委信、若父若母，廣說如前乃至佛所而說妄語。由事重故，名重妄語。**

　　廣說如前者：謂如前說，及餘尊重、或諸有學、或諸菩薩、或阿羅漢、或諸獨覺，如是一切應知。

巳三、成辦他罪

**或有妄語令他殺生，損失財物及與妻妾，此若成辦極重殺生、重不與取、重欲邪行。此由事重，名重妄語。**

巳四、能破壞僧

**或有妄語能破壞僧，於諸妄語此最尤重。**

辰四、離間語2　巳一、辨3　午一、破壞親愛

**復次，若於長時積習親愛而行破壞。此由事重，名重離間語。**

午二、破壞和合

**或破壞他，令離善友、父母、男女，破和合僧。**

午三、成辦他惡

**若離間語，能引殺生、或不與取、或欲邪行。如前所說道理應知。**

巳二、結

**如是一切，由事重故，名重離間語。**

　　如前所說道理應知者：謂如前說，此若成辦極重殺生、重不與取、重欲邪行故。

辰五、麤重語2　巳一、於尊重前

**復次，若於父母及餘師長發麤惡言。由事重故，名重麤惡語。**

巳二、妄語毀責

**或以不實不真妄語，現前毀罵訶責於他。由事重故，名重麤惡語。**

辰六、綺語4　巳一、隨妄語等

**復次，凡諸綺語隨妄語等，此語輕重，如彼應知。**

巳二、依鬥訟等

**若依鬥訟、諍競等事而發綺語，亦名為重。**

巳三、稱揚外論

**若以染汙心，於能引無義外道典籍承誦、讚詠、廣為他說。由事重故，名重綺語。**

巳四、調弄尊重

**若於父母、眷屬、師長調弄輕笑，現作語言不近道理。亦由事重，名重綺語。**

辰七、貪欲2　巳一、於僧祇物

**復次，若於僧祇、佛靈廟等所有財寶，起貪欲心。由事重故，名重貪欲。**

巳二、於勝利養

**若於己**[^4]**德起增上慢，自謂智者，乃於國王、大臣、豪貴、所尊、師長及諸聰叡同梵行等，起增上欲，貪求利養，名重貪欲。**

辰八、瞋恚3　巳一、損害父母等

**復次，若於父母、眷屬、師長，起損害心。由事重故，名重瞋恚。**

巳二、損害貧苦等

**又於無過、貧窮、孤苦、可傷愍者，起損害心。由事重故，名重瞋恚。**

巳三、損害委信等

**又於誠心來歸投者及有恩所，起損害心。由事重故，名重瞋恚。**

辰九、邪見2　巳一、謗一切門

**復次，若於一切餘邪見中，諸有能謗一切邪見，此謗一切事門轉故，名重邪見。**

　　若於一切餘邪見中等者：一切倒見，皆名邪見。於彼一切，除誹謗見，諸所有見說名為餘。此誹謗見望餘邪見，名重邪見，由彼誹謗一切實有義故。謂無施與、無愛養、無祠祀，廣說乃至謗真實事。本地分中已顯其相。（陵本八卷十四頁612）如是名謗一切事門。

巳二、壞真實事

**又若有見，謂無世間真阿羅漢、正至、正行，乃至廣說。如是邪見，由事重故，名重邪見。**

卯二、例輕

**除如上說所有諸事，隨其所應，與彼相違，皆名為輕。**

子四、增減及瑜伽2　丑一、舉殺生2　寅一、標列四句

**復次，殺生所引不善諸業，或有是作而非增長，或有增長而非是作，或有亦作亦復增長，或有非作亦非增長。**

寅二、隨釋差別4　卯一、作非增長

**初句，謂無識別童稚所作，或夢所作，或不思而作，或自無欲他逼令作。或有暫作，續即還起猛利悔心及厭患心，懇責遠離，正受律儀，令彼微薄，未與果報，便起世間離欲之道，損彼種子；次起出世永斷之道，害彼種子令無有餘。**

卯二、增長非作

**增長而非作者，謂如有一，為害生故，於長夜中數隨尋**[^5]**伺。由此因緣，彼遂增長殺生所引惡不善法，然不能作殺生之業。**

卯三、亦作亦增長

**亦作亦增長者，謂除先所說作非增長、增長非作，所餘一切殺生業相。**

卯四、非作非增長

**非作非增長者，謂除上爾所相。**

丑二、例所餘2　寅一、例隨應

**如是所餘不與取等乃至綺語，隨其所應，如殺應知。**

寅二、簡差別

**於貪欲、瞋恚、邪見中，無有第二增長而非作句，於初句中無有不思而作及他逼令作，餘如前說。**

子五、引果2　丑一、殺生業道3　寅一、異熟果

**復次，若於殺生親近數習多所作故，生那落迦，是名殺生異熟果。**

寅二、等流果

**若從彼沒，來生此間人同分中，壽量短促，是名殺生等流果。**

寅三、增上果

**於外所得器世界中，飲食果藥皆少光澤，勢力異熟及與威德並皆微劣，消變不平，生長疾病。由此因緣，無量有情未盡壽量，非時中夭，是名殺生增上果。**

丑二、所餘業道2　寅一、指二果別

**所餘業道，異熟、等流二果差別，如經應知。**

　　所餘業道異熟等流二果差別者：謂於不與取等乃至邪見親近、修習、多修習故，生那落迦，是名彼異熟果。若從彼出，來生此間人同分中，資財匱乏，妻不貞良，多遭誹謗，親友乖離，聞違意聲，言不威肅，增猛利貪，增猛利瞋，增猛利癡，是名彼等流果。如本地分說應知。（陵本九卷一頁636）

寅二、辨增上果2　卯一、標說

**增上果，今當說。**

卯二、別辨9　辰一、不與取增上果

**若器世間眾果尠少，果不滋長、果多朽壞、果不真實，多無雨澤，諸果乾枯，或全無果。如是一切，名不與取增上果。**

辰二、欲邪行增上果

**若器世間多諸便穢泥糞不淨，臭處迫迮，多生不淨臭惡之物，凡諸所有皆不可樂。如是一切，名欲邪行增上果。**

　　臭處迫迮者：攝異門分說：屎尿不淨變壞所成，故名臭處。（陵本八十四卷一頁6354）其義應知。

辰三、妄語增上果

**若器世間農作、行船、世俗事業不甚滋息，殊少便宜，多不諧偶，饒諸怖畏恐懼因緣。如是一切，是妄語增上果。**

辰四、離間語增上果

**若器世間其地**[^6]**處所，丘坑間隔，險阻難行，饒諸怖畏恐懼因緣。如是一切，是離間語增上果。**

辰五、麤惡語增上果

**若器世間其地處所，多諸株杌、荊棘、毒刺、瓦**[^7]**石、沙礫，枯槁無潤，無有池沼，河泉乾竭，土田鹹滷，丘陵坑險，饒諸怖畏恐懼因緣。如是一切，是麤惡語增上果。**

辰六、綺語增上果

**若器世間所有果樹果無的當，非時結實，時不結實，生而似熟，根不堅牢，勢不久停，園林池沼多不可樂，饒諸怖畏恐懼因緣。如是一切，是綺語增上果。**

辰七、貪欲增上果

**若器世間一切盛事，年時日夜月半月等漸漸衰微，所有氣味唯減不增。如是一切，是貪欲增上果。**

　　所有氣味唯減不增者：本地分說，果不充足，是貪欲增上果。（陵本九卷一頁637）今此亦爾，謂彼所感果實藥草，所有氣味唯減不增故。

辰八、瞋恚增上果

**若器世間多諸疫癘、災橫、擾惱、怨敵、驚怖、師子、虎狼、雜惡禽獸、蟒蛇、蝮蝎、蚰蜒、百足、魍魎、藥叉、諸惡賊等。如是一切，是瞋恚增上果。**

辰九、邪見增上果

**若器世間所有第一勝妙華果悉皆隱沒，諸不淨物乍似清淨，諸苦惱物乍似安樂，非安居所、非救護所、非歸依所。如是一切，是邪見增上果。**

子六、生2　丑一、引經問

**復次，如世尊言：殺有三種，謂貪瞋癡之所生起，乃至邪見亦復如是。此差別義，云何應知？**

丑二、釋差別8　寅一、殺生業道3　卯一、貪所生2　辰一、辨4　巳一、為血肉等

**若為血肉等，殺害眾生。**

巳二、為奪財物

**或作是心：殺害彼已，當奪財物。**

巳三、為他因緣

**或受他雇、或為報恩、或友所攝、或希為友、或為衣食，奉主教命而行殺害。**

巳四、由利衰等2　午一、舉利衰

**或有謂彼能為衰損，或有謂彼能障財利，而行殺害。**

午二、例毀譽等

**如利衰，毀譽、稱譏、苦樂，隨其所應，當知亦爾。**

辰二、結

**如是一切，名貪所生殺生業道。**

卯二、瞋所生

**復次，若謂彼於己**[^8]**樂為無義，而行殺害。或念彼於己**[^9]**曾為無義，或恐彼於己**[^10]**當為無義，或見彼於己**[^11]**正為無義，而行殺害；廣說乃至於九惱事，皆如是知。如是一切，名瞋所生殺生業道。**

卯三、癡所生2　辰一、辨4　巳一、為祠祀福

**復次，若計為法而行殺害，謂己**[^12]**是餘眾生善友，彼因我殺，身壞命終當生天上。如是殺害，從癡所生。**

巳二、為尊長等

**或作是心：為尊長故，法應殺害。或作是心：諸有誹毀天梵世主，罵婆羅門，法應殺害。如是心殺，從癡所生。**

巳三、由勸行殺2　午一、舉成殺業

**或計殺生作及增長無異熟果，為他開演勸行殺業，彼由勸故，遂行殺事。時彼勸者所得殺罪，從癡所生。**

午二、例餘業道

**此後所說從癡所生殺業道理，諸餘業道乃至邪見，當知亦爾。**

巳四、妄計方便

**或有妄計以其父母親愛眷屬擲置火中、斷食、投巖、棄於曠野，是真正法。**

辰二、結

**如是一切，名癡所生殺生業道。**

寅二、不與取業道3　卯一、貪所生2　辰一、由饕餮

**復次，若於他財食饕餮而取。是不與取，貪欲所生。**

　　饕餮而取者：謂所不與、不捨、不棄而希望故。如本地分說。（陵本八卷十頁587）

辰二、由劫盜

**或受他雇而行劫盜，或恩所攝、或祈後恩、或為衣食奉主教命、或為稱譽、或為安樂而行劫盜。如是一切不與取業，皆貪所生。**

卯二、瞋所生2　辰一、由惱害

**復次，若作是思：彼於我所樂行無義，廣說乃至九惱害事增上力故，而行劫盜。不必貪著彼所有財，不必希求諸餘財物。是不與取，瞋恚所生。**

辰二、由憎他2　巳一、焚燒聚落等

**或憎他故，焚燒聚落舍宅財物珍玩資具，當知彼觸瞋恚所生，盜相似罪，或更增彊。**

巳二、令他劫奪等

**或憎彼故，令他劫奪，破散彼財。他受教命依行事時，彼能教者不與取罪，從瞋恚生。**

卯三、癡所生3　辰一、計為尊長

**復次，若作是心：為尊長故而行劫盜，是為正法。名癡所生不與取罪。**

辰二、計由誹毀

**或作是心：若有誹毀天梵世主，罵婆羅門，法應奪彼所有財物。此不與取亦從癡生。**

辰三、計為祠祀

**或作是心：若為祠祀、為祠祀支、為祠祀具，法應劫盜。是不與取亦從癡生。**

　　若為祠祀等者：謂如害為正法論者，為祠祀天而行劫盜，謂為是法，計所劫物為祠祀支、為祠祀具，害彼生命，得生天故。

寅三、欲邪行業道3　卯一、貪所生3　辰一、由自貪纏

**復次，若有見聞不應行事，便不如理分別取相，遂貪欲纏之所纏縛而行非法，名貪所生欲邪行罪。**

辰二、由受他雇

**或受他雇竊行媒嫁，由此方便行所不行，彼便獲得貪欲所生欲邪行罪。**

辰三、由多所為

**或欲攝受朋友知識，或為衣食承主教命，或為存活希求財穀金銀珍寶，而行邪行。如是一切，名貪所生欲邪行罪。**

卯二、瞋所生2　辰一、為報怨

**復次，若作是思：彼於我所樂行無義，廣說乃至九惱害事以為依止，而行邪行。非彼先有欲纏所纏，然於相違非所行事，為報怨故勉勵而行，名瞋所生欲邪行罪。**

辰二、為憎他

**或憎彼故，以彼妻妾令他毀辱，彼若受教行欲邪行，便觸瞋恚所生相似欲邪行罪，或更尤重。如是一切欲邪行罪，名瞋所生。**

　　便觸瞋恚所生相似欲邪行罪者：此欲邪行，由令他行，非自行故，由是故說觸相似罪。

卯三、癡所生

**復次，若作是心，母及父親，或他婦女命為邪事，若不行者便獲大罪，若行此者便獲大福。非法謂法而行邪行，名癡所生欲邪行罪。**

寅四、妄語等業道2　卯一、舉妄語3　辰一、貪所生

**復次，若為利養而說妄語，或怖畏他損己**[^13]**財物、或為稱譽、或為安樂而說妄語。如是一切，名貪所生妄語業道。**

辰二、瞋所生

**若有依止九惱害事而說妄語，名瞋所生妄語業道。**

辰三、癡所生3　巳一、計為尊長等

**若作是心：為諸尊長、或復為牛、或為祠具，法應妄語。如是妄語，從癡所生。**

　　或復為牛者：謂有外道或持牛戒，計為清淨故。

巳二、計違諸天等

**若作是心：諸有沙門、若婆羅門，違背諸天、違梵世主、違婆羅門，於彼妄語稱順正法。如是妄語，名癡所生妄語業道。**

巳三、計無破僧罪

**若作是計：於法法想，於毗奈耶毗奈耶想，以覆藏想妄語破僧，無有非法。如是妄語亦從癡生。**

卯二、例離間語等

**如妄語業道，離間、麤惡二語業道，隨其所應，當知亦爾。**

寅五、綺語業道3　卯一、貪所生

**復次，若為戲樂而行綺語，或為顯己**[^14]**是聰叡者而行綺語，或為財利稱譽安樂而行綺語，名貪所生綺語業道。**

卯二、瞋所生

**若有依止九惱害事而說綺語，名瞋所生綺語業道。**

卯三、癡所生

**若有於中為求真實、為求堅固、為求出離、為求於法而行綺語，名癡所生綺語業道。**

寅六、貪欲業道3　卯一、貪所生

**復次，若有於他非怨有情財物資具，先取其相，希望追求增上力故，起如是心：凡彼所有願當屬我。又從貪愛而生貪愛，名貪所生貪欲業道。**

卯二、瞋所生

**若於他財不計為好，但九惱事增上力故，起如是心：凡彼所有皆當屬我。又從瞋恚而生貪愛，名瞋所生貪欲業道。**

卯三、癡所生

**若作是計：諸有欲求魯達羅天、毗瑟笯天、釋梵世主眾妙世界，注心多住獲大福祐。作如是意注心多住，名癡所生貪欲業道。**

寅七、瞋恚業道3　卯一、貪所生

**若為財利稱譽安樂，於他有情起損害心，非於彼所生怨憎想，謂彼長夜是我等怨。又從貪愛而生瞋恚，名貪所生瞋恚業道。**

卯二、瞋所生

**復次，若九惱事增上力故，從怨對想起損害心，名瞋所生瞋恚業道。**

卯三、癡所生

**若住此法及外道法，所有沙門、若婆羅門憎惡他見，於他見所及懷彼見沙門、婆羅門所起損害心，名癡所生瞋恚業道。**

寅八、邪見業道3　卯一、貪所生

**復次，若作是心：諸有此見撥無施與，乃至廣說彼於王等獲大供養及衣服等。即以此義增上力故，起如是見，名貪所生邪見業道。**

卯二、瞋所生

**若作是心：有施、有愛**[^15]**，乃至廣說如是見者違害於我，我今不應與怨同見。彼由憎恚，起如是見：無施、無愛**[^16]**，乃至廣說。名瞋所生邪見業道。**

卯三、癡所生

**若不如理於法思惟、籌量、觀察，由此方便所引尋伺，發起邪見，名癡所生邪見業道。**

子七、決擇8　丑一、方便究竟4　寅一、殺生等業道2　卯一、舉殺生

**復次，殺生業道三為方便，由瞋究竟。**

卯二、例麤語等

**如殺業道，麤語、瞋恚業道亦爾。**

寅二、不與取等業道2　卯一、舉不與取

**不與取業道三為方便，由貪究竟。**

卯二、例邪行等

**如不與取，邪行、貪欲業道亦爾。**

寅三、除邪見所餘業道

**除其邪見，所餘業道三為方便，由三究竟。**

寅四、邪見業道

**邪見業道三為方便，由癡究竟。**

丑二、依處4　寅一、殺生等業道

**復次，殺生、邪行、妄語、離間、麤語、瞋恚，此六業道有情處起。**

寅二、不與取等業道

**不與而取、貪欲業道，資財處起。**

寅三、綺語業道

**綺語業道，名身處起。**

寅四、邪見業道

**邪見業道，諸行處起。**

丑三、不善業道成極惡等4　寅一、標

**復次，由三因緣，不善業道成極圓滿惡不善性。**

寅二、徵

**何等為三？**

寅三、列

**一、自性過故；二、因緣過故；三、塗染過故。**

寅四、釋3　卯一、自性過

**此中殺生所引思，乃至邪見所引彼相應思，如是一切染汙性故、不善性故，由自性過說名為惡。**

　　殺生所引思等者：此中殺生乃至邪見，皆約起彼欲樂為論，由是為先，思業現行故。

卯二、因緣過

**若以猛利貪欲、瞋恚、愚癡纏所發起，即此亦名由因緣過，成重惡性、成上不善，能引增上不可愛果。**

卯三、塗染過2　辰一、出過失3　巳一、標

**若到究竟，即此亦名由塗染過，成極重惡、成上不善，能引增上不可愛果。**

　　若到究竟者：謂已成就究竟業道故。

巳二、徵

**何以故？**

巳三、釋

**若有用染汙心，能引發他不可愛樂欣悅之苦，彼隨苦心威勢力故，能引發苦補特伽羅思，便觸得廣大之罪，是故名為塗染過失。**

辰二、喻塗染3　巳一、磁石等喻2　午一、標法

**彼雖不發如是相心：諸能引發我之苦者，當觸大罪。然彼法爾觸於大罪。**

午二、喻合2　未一、舉磁石

**譬如磁石雖不作意：諸所有鐵來附於我。然彼法爾所有近鐵，不由功用來附磁石。此中道理，當知亦爾。**

未二、例日珠等

**日珠等喻，亦如是知。**

巳二、大轉變喻2　午一、標法

**又於思上無別有法，彼威力生來相依附，說名塗染。當知唯是此思轉變，由彼威力之所發起。**

　　當知唯是此思轉變等者：謂思轉變，唯由彼染汙心威力所發起故。

午二、引喻2　未一、舉業威勢緣力

**如四大種業威勢力所生種種堅性、濕性、煖**[^17]**性、動性，非大種外別有如是種種諸性，然即大種業威勢緣，如是轉變。**

未二、例神足加行緣力

**如業威勢緣力轉變，神足加行緣力轉變，當知亦爾。**

巳三、惡心轉變喻2　午一、舉喻

**又如魔王，惑媚無量娑梨藥迦諸婆羅門長者等心，令於世尊變異暴惡。非於彼心更增別法，說名惑媚。唯除魔王加行威勢生彼諸心，令其轉變成極暴惡。**

午二、合法

**此中道理，當知亦爾。**

丑四、定不定受業3　寅一、略辨二種

**復次，如先所說作及增長業，若先所說由五因緣成極重業，名定受業。與此相違，名不定受業。**

寅二、標列四業

**復有四業。一、異熟定，二、時分定，三、二俱定，四、二俱不定。**

寅三、廣俱不定2　卯一、舉無學

**諸阿羅漢所有不善決定受業，或於前生所作，或於此生先異生位所作，由少輕苦之所逼惱，便名果報已熟。若已轉依，果報種子皆永斷故，一切不受。**

卯二、釋所以

**所以者何？由佛世尊依未解脫相續，建立定受業故。**

丑五、二業速轉2　寅一、問

**問：若於一時亦牽亦搦，盜取眾生，即斷其命。當言一業，為二業耶？**

寅二、答3　卯一、標義

**答：當言二業。以速轉故，於此二業，由增上慢，謂之為一。**

卯二、辨釋

**若謂我當牽彼，是第一思；即於盜時，復謂我當搦殺，是第二思。若時牽彼，爾時不搦；若時搦彼，爾時不牽；速疾轉故，生增上慢，謂是一時。**

卯三、結成

**是故此中，當言二業。**

　　由增上慢謂之為一者：當知此即錯亂境界所攝，由數錯亂起增上慢故。如本地分說應知。（陵本十五卷九頁1310）

丑六、現法受等2　寅一、辨因緣2　卯一、舉起善業5　辰一、標

**復次，略由三因緣故，成現法受業。**

辰二、徵

**何等為三？**

辰三、列

**一、田廣大故；二、思廣大故；三、相續清淨故。**

辰四、釋3　巳一、田廣大性3　午一、總標

**由五種相，田成廣大。**

午二、列釋

**一、從於一切有情第一利益安樂增上意樂住起，謂慈等至。二、從於一切有情第一將護他心住起，謂無諍等持。三、從第一寂靜涅槃樂相似聖住起，謂滅盡等至。四、已得一切不善不作律儀，謂預流果。五、極清淨相續究竟，謂阿羅漢及佛為首大苾芻僧。**

午三、結名

**如是名為田廣大性。**

巳二、思廣大性

**若於是處，以深厚殷重清淨信心，捨清淨財，是名思廣大性。**

　　若於是處等者：謂於有苦、有貧、無依、無怙諸有情所，名於是處。深心憐愍，殷重淨信而行惠施，名以深厚殷重清淨信心。施物清淨，是名捨清淨財。

巳三、相續清淨

**若前生中，於他所施衣服等物，由身語意不為障礙，亦不思量興**[^18]**染汙心，以無有障障彼相續，當知是名相續清淨。**

　　若前生中等者：謂於前生他所施物不障施餘，名不為障。自亦無著，名不思量興染汙心。由是因緣，於現法中，無有施障障自相續。言施障者，略有四種。一、先未串習，二、施物尠闕，三、耽著上妙悅意財物，四、觀見當來具足財果而深欣樂。如本地分施品中說。（陵本三十九卷十四頁3218）今於此中，隨應當知。

辰五、結

**若有於此三種因緣一切具足，當知彼業定現法受，亦於生受、亦於後受。**

卯二、例起不善業

**若有與此相違三種因緣起不善業，當知亦成定現法受。**

寅二、喻道理3　卯一、出差別

**或有所生一剎那業，唯現法受；或有所生一剎那業，亦現法受、亦於生受；或有所生一剎那業，三時皆受。**

卯二、引譬喻3　辰一、縷繫華喻

**譬如一縷其量微小，能持一華，一繫華已勢力便盡，不復能繫；復有一縷能持二華，再繫華已勢力便盡；復有一縷能持多華，多繫華已其力方盡。**

辰二、水流喻

**又如流水其性微小，流經一步勢力便盡；有第二水其性稍大，流經兩步勢力方盡；有第三水其性廣大，流經多步勢力乃盡。**

辰三、酢滴喻

**又如酢滴其性淡薄，唯能酢彼一滴之水，不能酢多；有第二滴其性稍嚴，酢二滴水，不能酢多；有餘酢滴其性更嚴，乃至能酢眾多滴水。**

卯三、結當知

**此中諸業差別道理，當知亦爾。**

丑七、繫及離繫2　寅一、總標界繫

**復次，十種不善業道唯欲界繫，亦唯能感欲界異熟，多於惡趣，少於善趣。**

寅二、別辨離繫2　卯一、於惡趣業2　辰一、永斷

**又惡趣業，預流果時皆已斷盡。**

辰二、暫伏

**若諸異生世間離欲，或復生上，一切皆伏而未永斷。**

卯二、於欲繫業2　辰一、聲聞畢竟斷

**若不還果身猶住此，或復上生，及阿羅漢，諸不善業皆畢竟斷。**

辰二、菩薩畢竟斷

**若已證入清淨增上意樂地菩薩，一切不善業皆畢竟斷。此但由不忘念力所制持故，非由煩惱得離繫故。**

丑八、業及業道3　寅一、思

**復次，思是業，非業道。**

寅二、身語業

**殺生乃至綺語，亦業亦業道。**

寅三、意業

**貪、恚、邪見，業道非業。**

癸二、略不說餘

**此諸業道餘決擇文，更不復現。**

壬二、嗢柁南結

**後嗢柁南曰：**

**　自性相略廣**[^19]**　方便與輕重　增減及瑜伽　引果生決擇**

庚三、生雜染3　辛一、結前生後

**如是已說業道決擇。生雜染決擇，我今當說。**

辛二、二門決擇2　壬一、約補特伽羅辨2　癸一、明生類2　子一、總標

**如先所說生雜染義，當知此生略有十一。**

子二、列釋

**一、一向樂生，謂一分諸天。**

　　謂一分諸天者：謂有色界下三靜慮諸天應知。

**二、一向苦生，謂諸那落迦。三、苦樂雜生，謂一分諸天、人、鬼、傍生。**

　　謂一分諸天人鬼傍生者：此中諸天，謂欲界六天應知。

**四、不苦不樂生，謂一分諸天。**

　　謂一分諸天者：謂有色界第四靜慮，及無色界諸天應知。

**五、一向不清淨生，謂欲界異生。**

　　一向不清淨生者：謂生欲界處不清淨，及彼異生身不清淨，是名一向不清淨生。

**六、一向清淨生，謂已證得自在菩薩。**

　　一向清淨生等者：謂無加行無功用無相住菩薩，得十自在，名已證得自在菩薩。受生多在大梵天王，處清淨、身清淨故，名一向清淨生。

**七、清淨、不清淨生，謂色無色界異生。**

　　清淨不清淨生等者：色無色界處名清淨，彼異生身名不清淨，非一向故，名清淨、不清淨生。

**八、不清淨、清淨處生，謂在欲界般涅槃法、有暇處生。九、清淨、不清淨處生，謂生色無色界異生。十、不清淨、不清淨處生，謂生欲界異生不般涅槃法，設般涅槃法無暇處生。十一、清淨、清淨處生。謂生色無色界，非異生，諸有學者。**

　　不清淨清淨處生等者：顯揚論說：不清淨處、不清淨身等差別。謂或有處不清淨，身清淨，謂欲界無難處生。或有處清淨，非身清淨，謂色無色界異生。或有處不清淨，身不清淨，謂欲界有難處生。或有處清淨，身清淨，謂色無色界已見諦者。（顯揚論十八卷十六頁31,572b）與此四種分別義同，如次應知。

癸二、顯雜染4　子一、由攝受2　丑一、舉經問

**復次，經言：汝等長夜增羯吒斯，恆受血滴。何等名為羯吒斯耶？**

丑二、依義答2　寅一、釋名

**所謂貪愛。貪愛之言，與羯吒斯名差別也。**

寅二、明攝

**此言顯示攝受集諦。恆受血滴，攝受苦諦。**

子二、由狂亂3　丑一、標

**復次，婆羅門喻經中，世尊依生**[^20]**雜染說如是言：有五非狂，如狂所作。**

丑二、徵

**何等為五？**

丑三、釋5　寅一、第一非狂如狂所作

**一、解支節者。謂更有餘活命方便，而樂分析所有支節以自活命。是名第一非狂如狂所作。**

寅二、第二非狂如狂所作

**二、慳貪者。謂慳貪所蔽，慳貪因緣所獲財寶，不食不施，唯除命終，欻然虛棄大寶庫藏。是名第二非狂如狂所作。**

寅三、第三非狂如狂所作

**三、樂生天者。謂更有餘身語意攝種種妙行生天方便，而樂妄執投火、溺水、顛墜高崖自害身命作生天因。是名第三非狂如狂所作。**

寅四、第四非狂如狂所作

**四、樂解脫者。謂更有餘八支聖道解脫方便，而樂妄執自逼自惱種種苦行作解脫因。是名第四非狂如狂所作。**

寅五、第五非狂如狂所作2　卯一、標義

**五、傷悼死者。謂依傷悼亡者因緣，種種哀歎剺攫其身，坌灰拔髮，斷食自毀，欲令亡者還復如故。是名第五非狂如狂所作。**

卯二、引頌

**復說頌曰：**

**　世間無決定　顛倒謂為我　父母及妻孥　兄弟親友等**

**　曾母轉為妻　妻復為兒婦　兒婦轉為婢　或作怨家妻**

**　曾父轉為子　子復為怨敵　怨敵復為奴　或為僕隸等**

**　曾王轉為臣　臣復為貧匱　或閭邑下賤　為世所輕鄙**

**　曾作婆羅門　展轉為三姓　或復旃荼羅　及補羯娑等**

**　於無量百千　那庾多往返　為父復為子　及怨家等身**

**　如幻士眾中　示種種形類　異生處流轉　現多身亦爾**

**　煩惱業緣因　令種種諸行　數數而積集　如幻化所起**

**　雖遭是眾幻　然無智所覆　常於諸行中　樂著曾無厭**

**　既自幻惑已　坌灰泣傷歎　於不應憂悲　橫生諸悲惱**

**　離假名親屬　種種自憂悲　棄捐正法行　舉手而號泣**

**　癡憍慢所亂　數行諸放逸　如是等種類　廣說遍應知**

子三、由衰退

**復次，鬥諍劫中有四過失。謂壽量衰退、安樂衰退、功德衰退、一切世間盛事衰退。**

子四、由互不相數2　丑一、標

**復次，鬥諍劫中諸有情類，略於八處互不相數。**

丑二、列

**一、不數正法，二、不數名聞，三、不數宗族，四、不數可愍，五、不數善友，六、不數有德，七、不數有恩，八、不數親友。**

壬二、約法辨3　癸一、十二有支2　子一、標列五相2　丑一、問

**問：先說生雜染中，無明緣行乃至生緣老死，此無明等十二支差別義，云何應知？**

丑二、答

**答：略由五相。一、由相故；二、由自性故；三、由業故；四、由法故；五、由因果故。**

子二、釋差別義2　丑一、舉無明支5　寅一、無明相

**問：何等為無明相？答：貪、瞋、慢相是無明相，計我我所相、無慚無愧相、多放逸相、性羸鈍相、饒睡眠相、心愁慼相、種種惡業現行等相，是無明相。**

寅二、無明自性2　卯一、問

**問：何等是無明自性？**

卯二、答3　辰一、指總顯別

**答：自性總相，如前已說。**

　　自性總相如前已說者：謂如前說：無明，於所知真實覺悟能覆、能障，心所為性。（陵本五十八卷四頁4710）此應準知。

**自性差別，今當顯示。**

辰二、列其種類

**謂或有隨眠無明，或有覺悟無明，或有煩惱共行無明，或有不共獨行無明，或有蔽覆**[^21]**心性無明，或有發業無明，或有不染汙無明，或有離羞恥無明，或有堅固無明。**

辰三、隨釋後一

**謂無般涅槃法者所有無明。**

　　或有堅固無明等者：謂彼無明自性堅固，乃至諸佛亦不能拔故。

寅三、無明業2　卯一、問

**問：何等為無明業？**

卯二、答3　辰一、由迷惑2　巳一、舉於不見義

**答：於不現見義而生迷惑，是無明業。**

巳二、例於現見義等

**如是於現見義、劣義、中義、勝義、利益義、不利益義、真義、邪義、因義、果義而生迷惑，是無明業。**

辰二、由不了2　巳一、標列

**又有十種愚癡有情，遍攝愚癡諸有情類。一、闕減愚癡，二、狂亂愚癡，三、散亂愚癡，四、自性愚癡，五、執著愚癡，六、迷亂愚癡，七、堅固愚癡，八、增上愚癡，九、無所了別愚癡，十、現見愚癡。**

巳二、隨釋10　午一、闕減愚癡

**闕減愚癡者，謂如有一，或闕於眼、或闕於耳，於眼所識色、耳所識聲一切境界皆不領解，是故愚癡。**

午二、狂亂愚癡

**狂亂愚癡者，謂如有一，或遭逼迫、或遭大苦、或遭重病、或痛所切、或復顛癇令心狂亂，由此不了善作、惡作，是故愚癡。**

午三、散亂愚癡

**散亂愚癡者，謂如有一，心散異境，不能了餘善作、惡作，是故愚癡。**

午四、自性愚癡

**自性愚癡者，謂如有一，於生死中無始以來，自性不了苦集滅道、眾生無我、法無我等，是故愚癡。**

午五、執著愚癡

**執著愚癡者，謂如有一，墮外道中，彼於身見、身見為本諸見趣中不能解了，是故愚癡。**

午六、迷亂愚癡

**迷亂愚癡者，謂如有一，或名想亂、或形量亂、或色相亂、或業用亂，於亂處法不能解了，是故愚癡。**

　　或名想亂等者：本地分說錯亂境界，或想錯亂、或形錯亂、或顯錯亂、或業錯亂。如彼別釋應知。（陵本十五卷九頁1310）

午七、堅固愚癡

**堅固愚癡者，謂如有一，畢竟無有般涅槃法，所有愚癡自性堅固，乃至諸佛亦不能拔。**

午八、增上愚癡

**增上愚癡者，謂如有一，常恆無間習諸邪行，又邪行因所生眾苦之所逼切，雖知雖見，而故奔趣樂著嬉戲；或復貪等行者，亦是增上愚癡。**

午九、無所解了愚癡

**無所解了愚癡者，謂如有一，不聞不思不修習故，於法於義不能解了，是故愚癡。**

午十、現見愚癡

**現見愚癡者，謂如有一，現見諸行皆悉無常，而起常想；現見皆苦，而起樂想；現見不淨，而起淨想；現見無我，而起我想；現見病法、老法、死法，起安隱想，無逼惱想。**

辰三、由能障2　巳一、標

**又此無明，於五處所能為障礙。**

巳二、列

**一、能障礙真實智喜，二、能障礙煩惱滅得，三、能障礙聖道成滿，四、能障礙往於善趣，五、能障礙世間現法諸吉祥事。**

寅四、無明法2　卯一、問

**問：何等名無明法？**

卯二、答2　辰一、約補特伽羅辨2　巳一、辨相3　午一、由隨眠

**答：或有由無明故，墮無明趣，說名愚癡；非癡所嬈，不為癡垢，非癡所媚。謂住隨眠無明。**

午二、由纏

**或有愚**[^22]**癡，為癡所嬈，不為癡垢，非癡所媚。謂由纏所攝無明。**

午三、由發業2　未一、生羞恥

**或有愚癡，為癡所嬈，為癡所垢，非癡所媚。謂由發業無明發惡業已，於此惡行而生羞恥。**

未二、無羞恥

**或有愚癡，為癡所嬈，為癡所垢，為癡所媚。謂因無明發起種種惡不善業，於此惡行無有羞恥。**

巳二、料簡

**此中由前三種，說名愚癡，墮無明趣，不名癡人。由後一種，說名癡人。**

辰二、約三界辨

**或有闇法無明，謂在欲界；或有昧法無明，謂在色界；或有翳法無明，謂在無色界。**

寅五、無明因果2　卯一、問

**問：何等名無明因果？**

卯二、答2　辰一、指因

**答：因，如本地分已說。**

辰二、顯果2　巳一、迷後有

**果，謂一切後有支。**

　　因如本地分已說者：本地分說：無明以不如理作意為因故。（陵本十卷六頁754）

巳二、迷諸諦2　午一、標

**又於真如及諸諦義不能解了，或復猶豫，或即於此生邪決定。**

　　或即於此生邪決定者：本地分說：於因無知云何？謂起不如理分別，或計無因，或計自在、世性、士夫、中間等不平等因所有無知。如於因無知，於從因所生諸行亦爾。（陵本九卷十七頁709）今顯彼義，名邪決定應知。

午二、釋

**謂於諦理或增、或減，顛倒執著無常等故；或由增上慢故；或由自輕懱故。**

　　謂於諦理或增或減等者：此中說有三種因緣，如次釋前所說三義。由於諦理或增、或減，顛倒執著無常、苦、空、無我，故於真如及諸諦義不能解了。由增上慢，於所證中顛倒思惟，故於所證心生猶豫。由自輕懱，下劣性故，不依自智，故即於此生邪決定，或執無因、或執不平等因。

丑二、略不說餘

**餘有支決擇文，更不復現。**

癸二、識等生因2　子一、舉經難

**復次，如世尊言：眼為因，色為緣，眼識得生；乃至身為因，觸為緣，身識得生。又說：觸為受緣。又說：能生作意為因，生所生識。此中非眼等是眼識等生因，亦非觸是受生因，非能生作意是所生識生因，由彼諸法各自種子為生因故。何故此中，說眼等為眼識等因？**

子二、釋義答2　丑一、依引發因說3　寅一、標簡

**當知此依俱有依攝引發因說，非生起因。**

寅二、釋因

**所以者何？由俱有眼等根為依止故，眼等諸識彼彼境轉，非無依止。如是由俱有觸為依止故，有諸受轉；由俱有能生作意為依止故，所生識轉，非無依止。**

寅三、結成

**是故世尊於此諸處，依俱有依所攝引發因說，非生起因。**

丑二、依助伴因說3　寅一、標

**或依助伴因說。**

寅二、徵

**何以故？**

寅三、釋2　卯一、遮已滅眼等

**非已滅眼能為已生眼識所依，耳等亦爾。**

卯二、遮已滅觸等

**非已滅觸能為已生受所依止，亦非已滅能生作意能為已生所生識依。**

癸三、緣起次第2　子一、標列

**復次，緣起次第略有四種。一、牽引次第，二、生起次第，三、受用境界次第，四、受用苦次第。**

子二、隨釋4　丑一、牽引次第

**無明緣行、行緣識，是牽引次第。**

丑二、生起次第

**識緣名色、名色緣六處，是生起次第。**

丑三、受用境界次第

**六處緣觸、觸緣受，是生起已受用境界次第。**

丑四、受用苦次第

**受緣愛、愛緣取、取緣有、有緣生、生緣老死，是受用苦次第。**

辛三、略不說餘

**於此處所餘決擇文，更不復現。**

**瑜伽師地論科句披尋記卷第六十**

[^1]: 「問」，陵本作「間」。

[^2]: 「惡作」，大正作「作惡」。

[^3]: 「爾」，大正作「命」。

[^4]: 「己」，陵本作「已」。

[^5]: 「尋」，大正作「喜」。

[^6]: 「地」，大正作「他」。

[^7]: 「瓦」，大正作「凡」。

[^8]: 「己」，陵本作「已」。

[^9]: 「己」，陵本作「已」。

[^10]: 「己」，陵本作「已」。

[^11]: 「己」，陵本作「已」。

[^12]: 「己」，陵本作「已」。

[^13]: 「己」，陵本作「已」。

[^14]: 「己」，陵本作「已」。

[^15]: 「愛」，陵本作「受」，披尋記亦作「受」。（卷七原文為：「無布施、無愛養、無祠祀」）。

[^16]: 「愛」，陵本作「受」，披尋記亦作「受」。（卷七原文為：「無布施、無愛養、無祠祀」）。

[^17]: 「煖」，大正作「軟」。

[^18]: 「興」，大正作「與」。

[^19]: 「略廣」，大正、陵本作「廣略」。

[^20]: 「生」，大正、陵本作「死」。

[^21]: 「覆」，大正、陵本作「伏」。

[^22]: 「愚」，大正作「所」。
