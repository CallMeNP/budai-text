# 瑜伽師地論科句披尋記卷第九十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事處擇攝第二之三**

癸四、離欲等攝2　子一、頌標列

**復次，嗢柁南曰：**

**　離欲未離欲　問因緣染路　保命著處等　皆廣說應知**

子二、長行釋6　丑一、離欲未離欲2　寅一、舉有雜染2　卯一、總標

**若有苾芻，於其欲界或已離欲、或未離欲，於五妙欲、意所識法定地三世，由三種纏及彼根本所有隨眠正雜染時，於現法中不任趣證究竟涅槃。**

　　於五妙欲等者：當知此中，五種妙欲，是未離欲者境界所緣；意所識法定地所攝，是已離欲者境界所緣。三世，通說彼二時分。計我、我所、我慢三種為所依止，於所緣事固執取著，名三種纏。即彼種子隨縛相續，說名根本所有隨眠，義如前說。（陵本八十五卷十九頁6475）

卯二、配釋

**當知此中，由過去世依彼取識，由未來世屬彼取識，由現在世著彼取識。由彼根本所有隨眠墮在相續，常隨逐故，執彼取識。**

寅二、例無雜染

**與此相違無雜染時，於現法中堪能趣證究竟涅槃。**

丑二、問2　寅一、標列四種

**復次，於聖教中，當知有四如理問者。一、有淨信，若諸長者、若長者子；二、具聰慧多聞苾芻；三、是大師親承侍者；四、即大師。**

寅二、隨釋後一2　卯一、標列因緣

**有二因緣，佛於弟子知而故問。謂觀弟子雖欲請問，而無無畏；或於其義無所了知。**

卯二、釋其所為

**為遮現在、未來過故，為令正法得久住故。**

丑三、因緣2　寅一、總標

**復次，由二因緣，說六識身以內六處為因，以外六處為緣。**

寅二、別釋2　卯一、內六處為因

**謂內六處，為彼種子所依附故；又內六處，相續一類，如先所得畢竟轉故。**

卯二、外六處為緣

**境界不爾，非彼種子所依附故，又非一類相續轉故。**

丑四、染路2　寅一、略標列

**復次，由二種相，當總了知一切雜染。一者、一切雜染自性，二者、一切雜染行路。**

寅二、隨別釋2　卯一、自性

**言自性者，所謂欲貪，與諸雜染為根本故。**

卯二、行路

**言行路者，謂內外處；能取所取有差別故。**

　　能取所取有差別故者：菩薩地決擇中說：能取義者，謂內五色處，若心、意、識及諸心法。所取義者，謂外六處。（陵本七十七卷八頁5884）此應準釋。

丑五、保命2　寅一、總標

**復次，若諸苾芻，於二處所等隨觀察，若行、若住，如理作意為所依止，於二雜染應脫其心。**

　　於二處所者：謂自保命及往惡趣，名二處所，如下釋義可知。以彼二處因果性別，相續隨轉故。

寅二、別釋2　卯一、於二處所

**云何名為於二處所？謂自保命，忽然夭喪；不善心殞，往諸惡趣。**

卯二、如理作意等2　辰一、總徵

**云何名為如理作意為所依止？復於何等二種雜染應脫其心？**

辰二、別釋2　巳一、如理作意為所依止2　午一、勿往惡趣

**謂我寧遭種種楚撻損害於己諸處之身，勿復令我不善心殞，生諸惡趣。**

午二、應觀無常

**又我應當與喜樂俱如實觀察，為欲對治現行不善，懇勵修習諸行無常。**

巳二、於二雜染應解脫其心2　午一、辨時位2　未一、別辨2　申一、行時

**若經行時，於諸境界執取諸相、執取隨好所有雜染令心解脫。**

申二、住時

**遠離住時，於諸不善種種尋思所有雜染令心解脫。**

未二、料簡

**當知此中，第一雜染是相似因，第二雜染是相似果。**

　　是相似因等者：諸行相續，說因果別。一類而轉，得相似名。

午二、明墮處2　未一、出由染

**又二雜染現在轉時，生於二處。謂自保命，即於爾時倏歸夭喪；不善心殞，往諸惡趣。**

未二、結應脫

**是故於彼二種雜染，一剎那中深見過患、發生慚愧，尚為妙善，況能相續。**

丑六、著處等3　寅一、雜染著安足處差別2　卯一、略標列

**復有眾多魔所歸向所有雜染著安足處，智者了知應當遠避。**

　　雜染著安足處者：煩惱現行，名雜染著。生所依處，名安足處。

**謂已離欲諸異生類，繫屬定生喜樂諸處所有愛味著安足處；未離欲者，於妙五欲受為依故，喜樂諍競貪愛耽染著安足處；於恩、於怨諸有情所，一切愛恚著安足處；廣大上品，能引境界順樂、順苦，所求、所尋、所可貪愛、所有三世著安足處。**

　　於妙五欲受為依故者：若境界事，名妙五欲。若領受事，說名為受。

卯二、隨難釋2　辰一、指順樂句

**當知此中，可欣、可樂、可愛、可意諸句差別，如前已辯。**

　　如前已辯者：如前已說：由三種相，應正了知諸可愛事。謂未來世諸可愛事，名所追求。若過去世諸可愛事，名所尋思。若現在世可愛外境，名所受用。若現在世可愛內受，名所耽著。乃至廣說如其所應，當知即是可欣、可樂、可愛、可意四種行相。（陵本九十卷九頁6812）今指彼義，故作是說。

辰二、釋順苦句2　巳一、不可欣等

**不可欣者，於未來世不可樂故。不可樂者，於過去世由隨憶念不可樂故。不可愛者，於諸境界不可樂故。不可意者，由於諸受不可樂故。**

巳二、苦損惱等

**又言苦者，即於境界不可樂故。言損惱者，即於諸受不可樂故。言違背者，於過去世不可樂故。言逆意者，於未來世不可樂故。**

寅二、外境內受雜染差別3　卯一、標列

**復次，有二雜染。一者、外境雜染，二者、內受雜染。**

卯二、隨釋

**眼等為依，於色等境起諸貪著，名外境雜染。諸觸為依，貪著內受，名內受雜染。**

卯三、料簡

**此二雜染，於永寂滅般涅槃中皆不可得，非諸魔怨所能遊履。**

寅三、愛見雜染諸相差別3　卯一、標

**復次，由十五相，應當了知一切種類愛見雜染。**

卯二、釋

**謂於諸處，由諸纏故，名藏；由隨眠故，名護；由我見故，名覆。**

卯三、指

**所餘差別，廣說如前攝異門分。**

　　由十五相等者：攝異門分說：一切愚夫異生，於其六處，由執我故，名藏；執我所故，名護；由薩迦耶以為根本，各異世間見趣差別我慢增上愛現行故，名覆。乃至廣說依出家品六處，由懈怠放逸煩惱故，遍於一切不能捨離。（陵本八十四卷十一頁6384）於中一一總有十五種相，今此且說前三，與彼少異。所餘差別，指如彼說。

辛二、第二總別2　壬一、總嗢柁南

**復次，總嗢柁南曰：**

**　因同分等　唯作緣等　上品貪等　後多住等**

壬二、別嗢柁南4　癸一、因同分等攝2　子一、頌標列

**別嗢柁南曰：**

**　因同分思縛　解脫相觸遍　勝解護根門　教授**[^1]**相為後**

子二、長行釋9　丑一、因同分2　寅一、總標

**諸聖弟子，因同分識隨入無我，由三種相，於諸識中正觀而住。**

寅二、別釋2　卯一、因同分識隨入無我

**云何因同分識隨入無我？謂由現見五有色處四大種身，若增、若減、若取、若捨無常性故，於緣彼識隨入無常，無常則苦，苦則無我。由是因緣，隨入無我。**

卯二、由三種相正觀諸識2　辰一、徵

**云何隨入無我性已，由三種相，於諸識中正觀而住？**

辰二、釋3　巳一、由我見相應

**謂諸邪見，一切皆以我見為根，是故此根必應先斷。**

巳二、由依緣差別

**又以正慧，即觀彼識所依、所緣差別轉故，有無量種。**

巳三、由無剎那住

**又觀此識差別轉時，如剎那量安住堅實尚不可得，何況畢竟。**

丑二、思2　寅一、總標

**復次，於六處滅究竟寂靜無戲論中，由戲論俱四種行相不應思惟、不應分別、不應詰問，唯應依他增長覺慧，審諦觀察真實意趣。**

　　唯應依他增長覺慧者：依正教量，名應依他。於實有義勝解相應，說名覺慧。

寅二、別釋2　卯一、四行相2　辰一、徵

**云何為四？**

辰二、釋2　巳一、標差別

**謂或有無，或異不異。**

巳二、釋行相2　午一、六處位有

**以彼六處，有生有滅、展轉異相施設可知。由生滅故，有無可得；有異相故，待他種類異性可得，待自種類前後無別不異可得。**

午二、六處滅無

**六處永滅常寂靜相，是故由彼戲論俱行四種行相思惟觀察，不應道理。**

卯二、名戲論3　辰一、標

**當知此中，能引無義，思惟分別所發語言，名為戲論。**

辰二、徵

**何以故？**

辰三、釋

**於如是事勤加行時，不能少分增益善法、損不善法，是故說彼名為戲論。**

丑三、縛解脫2　寅一、縛

**復次，於內外處若有欲貪，境界現前、或不現前，而其諸根不能棄捨，故名為縛。**

寅二、解脫

**若無欲貪，設有境界正現在前，諸根於彼尚能棄捨，況不現前，故名解脫。**

丑四、相2　寅一、善守諸根

**復次，善修梵行，於諸蘊處我、我所見已永斷者，若為損身乃至奪命苦受所觸，終無色變、心變可得，如是名麤善守根相。**

寅二、得解脫喜3　卯一、略標列

**彼由如是善守諸根，四苦解脫增上力故，得四種喜。一、由當來外緣生苦得解脫故；二、由當來內緣生苦得解脫故；三、於現法般涅槃時，由二種依所作眾苦得解脫故；**

　　由二種依所作眾苦等者：身心所依，名二種依。彼所生苦，名所作苦。

**四、命終已，與世所見草木相似，一切眾苦不相續故。**

卯二、隨難釋

**由二種相，草木相似。一者、六處離有情想，與世所見草木相似。二者、六處為所依止，貪瞋癡火乃得燒然，與世所見草木相似。**

卯三、簡差別2　辰一、聖弟子攝

**善修梵行諸聖弟子，當來後有苦不生故，與諸如來成就明力少分相似。非現法緣苦不生故；設暫生已，速疾斷故。**

辰二、諸如來攝

**然諸如來二種明力皆悉成就，是故說名無上明持。**

丑五、觸遍2　寅一、遮非2　卯一、略標

**復次，有一沙門、或婆羅門越勝現量，世間愚夫尚不迷惑，況諸智者。**

卯二、別辨2　辰一、標四計

**一切愚癡所安足處，虛妄推度以為依止，或依前際、或依現法堅固執著，建立四種苦樂邪論。**

辰二、辨差別2　巳一、依前際

**謂依前際虛妄計度宿作因故，立諸苦樂一向自作。虛妄計度自在變化以為因故，立諸苦樂一向他作。虛妄計度先自在作，然後宿作因所作故，立諸苦樂自作、他作。虛妄計度無因生故，立諸苦樂非自、非他所作因生。**

巳二、依現法

**或依現法虛妄計度，若隨自欲、自作功用所生起者，立為自作。若不隨欲、不自覺知，他所引者，立為他作。若隨所欲，自所覺知，他所引者，立自他作。若非自他功用為先所生起者，但由境界現在前故，不能了達微細因觸，便起邪執，謂非自他所作因生，立無因生。**

寅二、顯正

**此中唯有諸根、境、識和合所生苦樂可得，都無前際、或現法中，若自、若他實有可得。唯即於此三事和合，假立自他。是故當知，唯有其觸遍行一切，為苦樂因。**

　　唯有其觸遍行一切者：此中一切，謂根、境、識諸和合位應知。

丑六、勝解2　寅一、能永盡漏4　卯一、標

**復次，由四種相正發精進，速令諸漏永盡無餘。**

卯二、徵

**何等為四？**

卯三、列4　辰一、平等精進

**一者、發起平等精進。謂不極掉舉發勤精進，令其身心疲倦損惱；亦不極下發起精進，虛棄身命，令無所得。是名初相。**

辰二、不生憍慢

**又不由此而生憍慢，謂我獨能發勤精進，餘則不爾。是第二相。**

辰三、無有愛味

**又於正發勤精進果，世間安觸所證差別無有愛味，與此俱行修不放逸。是第三相。**

　　世間安觸所證差別等者：此顯世間靜慮應知。身心輕安，遠離麤重，是名安觸。從初靜慮乃至第四靜慮，受用喜樂、妙樂、捨念清淨寂靜無動之樂，是名所證差別。

辰四、能善攝受

**又於精進平等之相能善攝受，令於當來無有退失。是第四相。**

卯四、結

**如是正發勤精進故，永盡諸漏，成阿羅漢。**

寅二、能記所解3　卯一、標舉一切

**若欲於彼大師有智同梵行所，記別自己所證差別，唯阿羅漢六處勝解能正記別。謂依三學及以五種補特伽羅。**

　　謂依三學等者：六處勝解，能與三學作其所依，名依三學及以五種補特伽羅，漸次能證。於中唯阿羅漢六處勝解最極圓滿，非餘下劣補特伽羅，是故說彼能正記別。

卯二、釋其差別4　辰一、六處勝解

**云何名為六處勝解？一、出離勝解，二、無惱勝解，三、遠離勝解，四、愛盡勝解，五、取盡勝解，六、心無忘失勝解。**

辰二、三學

**云何三學？一、增上戒學，二、增上心學，三、增上慧學。**

辰三、五種補特伽羅2　巳一、徵

**云何五種補特伽羅？**

巳二、釋5　午一、依信異生

**一者、異生，處在居家，唯依於信發生欣樂出離勝解，從境界縛心求出離，是名第一補特伽羅。**

午二、依戒異生

**二者、異生，既出離已**[^2]**，唯依於戒，於諸有情由身語意行無惱行，是名第二補特伽羅。**

午三、離欲界欲異生

**三者、異生，能斷利養及恭敬愛，於現法中離欲界欲，是名第三補特伽羅。**

午四、有學

**四者、有學，已見諦跡，是名第四補特伽羅。**

午五、無學

**五者、無學，得阿羅漢，是名第五補特伽羅。**

辰四、三學所依2　巳一、配六勝解

**當知此中，第一、第二處所勝解，初學所依；第三處所所起勝解，與第二學作其所依；後三處所所起勝解，與第三學作其所依。**

巳二、釋後三名3　午一、心無忘失

**若由此智能斷煩惱，及煩惱斷，當知是名心無忘失。**

　　若由此智能斷煩惱等者：此中二義，如次配釋有學、無學。

午二、愛盡

**又於當來後有因斷，說名愛盡。**

午三、取盡

**現法境界諸雜染斷，說名取盡。**

卯三、料簡勝劣3　辰一、前三補特伽羅2　巳一、舉第一

**又彼第一補特伽羅，雖有正信出離勝解，而未決定，堪於當來令彼一切悉皆棄捨及與變異。**

巳二、例餘二

**第二有其無惱勝解，第三有其遠離勝解，當知亦爾。**

　　令彼一切悉皆棄捨等者：此中棄捨，謂於所治。變異，謂於能治。今說第一補特伽羅，從境界縛心求出離，即依彼義名為棄捨及與變異。如是第二、第三勝解，亦無決定堪能當來棄捨及與變異。隨其所應，當知亦爾。

辰二、第四補特伽羅2　巳一、釋2　午一、標相

**若諸有學六處勝解，雖無堪能當來棄捨及與變異，然似幼童，等持、念、慧皆悉羸劣。雖生聖處，未善修故，於貪瞋癡不能遠離、無餘永斷。**

午二、明失

**由慧劣故，及由貪等未永斷故，若遇勝妙境界現前，時時忘念。由此因緣，而勤生起學心解脫及慧解脫，盡諸煩惱。**

巳二、結

**是故有學補特伽羅，仍有所作。由此分故，而名減劣。**

　　若諸有學六處勝解等者：前說六處勝解，若諸有學，一一皆具當來棄捨及與變異。雖無堪能，然與前三補特伽羅有別，但力羸劣，非定無能。

辰三、第五補特伽羅3　巳一、顯最勝2　午一、勝前三

**若阿羅漢六處勝解，尚無堪能當來變異，況有棄捨。**

午二、勝有學

**善修道故，貪瞋癡等永斷無餘，愛盡、取盡，勝解圓滿。已得盡智、無生智故，六種恆住所攝受故，所有智慧非如有學時時忘念。**

巳二、明成就2　午一、標最極

**故阿羅漢六處勝解，**

　　尚無堪能當來變異等者：由阿羅漢所作已辦，無復應作，是故說彼當來變異尚無堪能，何況棄捨。

**由第一義最極圓滿，亦名成就最極清淨，非餘下位補特伽羅。**

午二、結正記

**由此因緣，亦無自高記別所解。**

巳三、出異名5　午一、名內心住

**於三摩地所行所緣無散亂故，名內心住。**

午二、名不狹小

**即三摩地善成滿故，名不狹小。**

午三、名善解脫

**一切煩惱皆離繫故，名善解脫。**

午四、名善修

**所有智慧善積集故，說名善修。**

午五、名一向善而無罪

**見滅盡故，無有愛味，其心一向善而無罪。**

丑七、護根門2　寅一、總標列

**復次，略有二種補特伽羅。一者、不能密護根門，二者、善能密護根門。**

寅二、別釋相2　卯一、不能密護根門2　辰一、辨差別3　巳一、由煩惱纏縛

**云何名為不能密護根門補特伽羅？謂如有一，於諸境界不能如理作意思惟，於可愛色，為貪欲纏之所纏縛；於不愛色，為瞋恚纏之所纏縛。**

巳二、由不善思擇

**又於彼境，不能隨念所有過患；設有隨念，不善修習。由是因緣，心為諸**[^3]**纏之所覆蔽，起諸纏已，不能制伏。**

巳三、由不善修習

**又是異生，未得有學心、慧解脫，於上無學心、慧解脫不如實知。由不知故，於諸有學心、慧解脫亦不能滿。彼於爾時，未以修力為所依止，於煩惱品所有麤重未能永害；又不依先善思擇力，念不成就為因緣故，當知不能密護根門。**

辰二、略攝相

**由此三相，補特伽羅應知不能密護根門。一、由纏故；二、由思擇所攝對治有闕減故；三、由修力所攝對治有闕減故。**

卯二、善能密護根門

**與此相違，當知白品，於諸根門善能密護。**

丑八、教授3　寅一、標

**復次，由二種相，諸聖弟子於其大師所說法教，能正記別、能善宣說。謂能辯釋真實義故。**

寅二、徵

**云何為二？**

寅三、列

**一者、由是意趣宣說，善能悟入如是意趣而正記別。二者、如來以無量門廣宣聖教，為無量品補特伽羅種種辯說，於此法教不違法性能正記別。**

丑九、相2　寅一、愛樂聖教2　卯一、標列二相

**復次，於佛善說法毗奈耶深心愛樂新學苾芻，由二種相應正了知。一、由身相無變異故；二、由心相無變異故。**

卯二、隨釋差別2　辰一、身無變異

**謂由形色極光淨故，面貌熙怡極鮮潔故，膚體充實不羸損故，諸根適悅而寂靜故，身無變異。**

辰二、心無變異

**隨有所得生喜足故，遠離貪樂畜積資財而受用故，於其室家無顧戀故，心無變異。**

寅二、對治婬貪3　卯一、標

**復有三種婬貪對治，能令婬貪未生不生，已生尋斷。**

卯二、列

**一者、思惟不應行想，二者、思惟極不淨想，三者、密護一切根門。**

卯三、釋2　辰一、密護根門2　巳一、指前釋

**此中密護一切根門，略廣應知如聲聞地。**

　　略廣應知如聲聞地者：聲聞地說根律儀相，如彼略廣宣說應知。（陵本二十三卷一頁1943）

巳二、出異名3　午一、善護身

**謂能密護諸根門者，不令母邑摩觸身故，名善護身。**

午二、善守根

**於諸母邑不觀、不聽、不憶念故，名善守根。**

午三、善住念

**設見、設聞、設隨憶念，即能長時攝受正念，以猛利慧深見過故，名善住念。**

辰二、思惟二想

**彼由如是善護其身、善守諸根、善住正念，便能思惟不應行想，由此煩惱不能蔽心，令暫欣味。又能思惟極不淨想，由此煩惱不能蔽心，令速迴轉。**

癸二、唯作緣等攝2　子一、頌標列

**復次，嗢柁南曰：**

**　唯緣尋思願　一切種律儀　入聖教不護　勝資糧善備**

**　捨所學著處　不善義隨流　菩薩勝餘乘　論施設最後**

子二、長行釋12　丑一、唯緣2　寅一、標義

**由先所作諸業、煩惱，及自種子相續所引諸受生起，其六觸處唯為作緣。**

寅二、喻合

**如心所起功用所引諸取受業，手唯能作助取受緣，當知此中道理亦爾。**

丑二、尋思2　寅一、諸欲所起3　卯一、標魔所作

**復次，諸有苾芻受用如法邊際臥具，安住空閑，若有能令尋思躁擾勝妙境相來現於心，當知是魔品類所作。**

卯二、釋應遠離

**此中苾芻，應以九相安住其心，從諸境界相應尋思攝心令住，無容**[^4]**尋思隨一更起。若由此依、由此境界有所餐味，於此境界隨其所得、隨其所住能自遠離。**

　　無容尋思隨一更起等者：如前說有八種尋思，謂欲尋思、恚尋思、害尋思、親里尋思、國土尋思、不死尋思、輕懱相應尋思、家勢相應尋思。如彼釋相應知。（陵本八十九卷九頁6747）於彼隨一尋思無容更起。即彼尋思，說名為依。彼意言境，說名境界。

卯三、不住諍競2　辰一、由離恚害

**彼於爾時，於可愛事，終不依止諸欲尋思而有所作，於恚尋思及害尋思亦能遠離，淨修其心。於現法中能得涅槃，得涅槃已，終不共他諍競而住。**

辰二、出其衰損

**謂諸諍競，於佛聖法毗奈耶中，極作衰損。**

寅二、諸見所起

**如是愚癡所生尋思，亦不尋思，如餘外道。**

　　亦不尋思如餘外道者：謂諸外道，薩迦耶見以為根本分別計度，或執為常、或執為斷、或執有邊無邊、或執有想無想。如是等類唯尋思起，愚癡所生，故作是說。

丑三、願2　寅一、出障涅槃

**復次，若由先世後有苦因，於現法中，有六觸處果法而轉。由六境界所損惱時，若有苾芻為求後有，自發誓願修行梵行，彼於爾時，令其第七後有苦因倍更增長，轉為損惱，於現法中能障涅槃。**

　　由六境界所損惱時等者：此中義顯，於現法中，苦受為緣發起邪願。謂修梵行當得生天，或餘天處，其類應知。

寅二、顯縛極細3　卯一、標

**由此因緣，能得當來有暇圓滿不決定故。此後有願，當知於彼微細縛中，最極微細。**

　　有暇圓滿者：此顯生圓滿中處所圓滿。聲聞地說：生於邊國及以達須、蔑戾車中，四眾、賢良、正至、善士不往遊涉，是名生無暇。（陵本二十一卷二頁1816）翻彼應知。

卯二、徵

**何以故？**

卯三、釋2　辰一、舉喻2　巳一、出為縛

**如彼三十三天宮中，有一囹圄，其中禁縛天或非天。然彼法爾暫得解脫，以天妙欲遊戲而住，乃至未起逃竄之心。此心若起，便失妙欲，還見自身為縛所縛。**

巳二、釋名細

**彼纔起心，便為微細縛之所縛。以時分故說名微細，非難識故而說微細。由被縛時，能自解了我今有縛。**

辰二、合法2　巳一、標縛極細

**若諸苾芻心願後有，此心若起，便即被縛。既被縛已，不能了知自身有縛，是故此縛最極微細。**

巳二、釋其得名

**當知時分及以難識俱微細故，名極微細。**

丑四、一切種律儀2　寅一、標類

**復次，若諸苾芻，精勤加行守護諸根，於其律儀及非律儀應當了知，於軟中上世間、有學、無學律儀應當了知。**

寅二、釋相5　卯一、律儀

**云何律儀？謂如有一，於可愛境諸雜染心不忍、不受、不執、不取，設令暫起，尋還棄捨，是名律儀。**

　　不忍不受不執不取者：謂於諸欲心不趣入，是名不忍、不受。於彼相好無有勝解，是名不執、不取。

卯二、非律儀3　辰一、徵

**云何非律儀？**

辰二、釋2　巳一、出種性

**謂一苾芻，如營農者，親近善士、聽聞正法、如理作意、正修所緣境界良田，令其生起善根苗稼。然其種性猛利多貪，未嘗串習貪欲對治，猛利慚愧亦未曾有。**

巳二、顯貪纏

**若遇勝妙境界現前，彼由本性猛利貪故，未曾串習貪對治故，所有慚愧皆羸劣故，便起貪纏，堅執不捨。心於貪纏不能防護，而自放縱非理作意相應心牛，入境界田，損壞所有善根苗稼。**

辰三、結

**以是因緣，名非律儀。**

卯三、三品律儀2　辰一、辨相3　巳一、軟品律儀

**又如有一，能速作意，於諸境界而自攝斂，然未能觀所有過患，令不再起，是名為軟世間律儀。**

巳二、中品律儀

**又如有一，能速作意，於諸境界而自攝斂，亦能觀彼所有過患，令不再起，是名為中世間律儀。**

巳三、上品律儀3　午一、標能離欲

**由此為依，獲得四種作意所攝九相心住，當知如前聲聞地說。**

　　四種作意所攝九相心住等者：聲聞地說：即於如是九種心住，當知復有四種作意。一、力勵運轉作意，二、有間闕運轉作意，三、無間闕運轉作意，四、無功用運轉作意。於內住、等住中，有力勵運轉作意；於安住、近住、調順、寂靜、最極寂靜中，有有間闕運轉作意；於專注一趣中，有無間闕運轉作意；於等持中，有無功用運轉作意。（陵本三十卷十一頁2516）如彼應知。

**由得此故，名離欲貪諸異生類。**

午二、釋觀無常3　未一、觀諸受3　申一、明增上

**彼先修習加行觀時，如營農者；今得增上，猶如大王。**

申二、由緣生

**於先所得等至所生勝妙諸受，能正了知是大放逸安足處已，便使如臣、聽聞正法增上所生、勝奢摩他之所攝護毗鉢舍那，令其觀察彼所生受性是緣生；緣生性故，體是無常。**

申三、結離欲

**彼由此故，便以意地諸過患相俱行作意而得離欲。**

未二、觀差別2　申一、標

**既離欲已，復觀等至所依別故，十種差別；時分別故，多百差別。**

申二、釋2　酉一、所依別

**此中等至所依別故，十種別者，謂有尋有伺、無尋唯伺、無尋無伺、若喜俱行、若樂俱行、若捨俱行、退分、住分、若昇**[^5]**進分、順決擇分。**

　　有尋有伺等者：此中十種差別，三摩呬多地中別釋其相應知。

酉二、時分別

**時分別故，多百差別者，謂即觀察如是行相，依生住滅時分所作差別道理，當知復有多百差別。**

　　謂即觀察如是行相等者：謂觀等至諸行狀相，是名行相。於彼等至若入、若住、若出，有多差別，是名依生住滅時分所作。如諸菩薩，能入若百、若千諸三摩地，由是故說多百差別。

未三、觀三相2　申一、標列

**如是了知彼所生受是無常性、流轉差別種種性已，略由三相，復審觀彼是無常性。謂所依故、現行故、因故。**

申二、隨釋3　酉一、所依故

**所依故者，謂極乃至第四靜慮，所有色身是受所依。**

酉二、現行故

**現行故者，謂極乃至滅受想定，其間想受多分現行。**

酉三、言因故

**言因故者，謂當來世所有受因，即思求願。觀察如是乃至有頂，所有諸法緣生性故，皆是無常。**

午三、結名上品

**如是如理審正觀察諸離欲地，是名上品世間律儀。**

辰二、明攝

**當知此中，前二律儀思擇力攝，後一律儀修習力攝。**

卯四、有學律儀

**彼既成就如是勝妙不放逸力，如實通達聖諦理故，便能永斷執我、我所以為前行一切見道所斷煩惱，又能獲得有學律儀。**

卯五、無學律儀

**彼即修習有學律儀，復能永斷妄執我慢以為前行一切修道所斷煩惱，究竟證得無學律儀。此上更無若過若勝所餘律儀。**

丑五、入聖教不護2　寅一、出造眾苦3　卯一、略標列

**復次，若諸苾芻已入聖教，不護諸根，彼便一向造作眾苦。謂後法苦，或現法苦。**

卯二、釋差別2　辰一、造後法苦

**當知如是不護根者，如癩病人入蘆荻叢。**

　　如癩病人者：諸行唯苦，喻如癩病。由是下說：當來微細俱行後有眾苦而不能覺。

**謂**[^6]**如其葉可愛境界破裂其身，攝受當來微細俱行後有眾苦而不能覺。如是名為由後法苦說造眾苦。**

辰二、造現法苦2　巳一、辨4　午一、追悔所作

**彼又於此起染起著，廣生毀犯。由是因緣，雖住空寂阿練若處，而受現行追悔所起尋思之苦。**

午二、發憤所作

**如菅茅刺傷害其足，不能無畏往淨仙眾。**

　　彼又於此起染起著等者：謂於色聲香味觸法執取相好，發生種種惡不善法，是名起染起著。由是因緣，廣造種種諸不善業，是名廣生毀犯。

**設彊趣入清淨僧中，便為有智同梵行人舉其所犯，由彼內懷覆藏意故，心如鴆毒，於能舉邊發憤磣**[^7]**害。**

午三、遠避所作

**又諸有智同梵行者，知其鄙劣樂捨沙門，即便遠避不與同住。**

午四、譏毀所作

**若諸村邑、若阿練若咸共譏毀，言此長老如是毀犯、如是惡說、如是惡作、如是非法雜染而住。已淨信者令其變退，未淨信者令信不生。**

巳二、結

**是故彼人於現法中，領受如此追悔所作、發憤所作、遠避所作、譏毀所作種種諸苦。**

卯三、總結名

**此及前說領受後法所作眾苦，總略為一，名受眾苦。**

寅二、釋不護等2　卯一、出非律儀3　辰一、徵

**此中云何名非律儀？**

辰二、釋2　巳一、由尋思纏

**謂於如是現法、後法具眾過患行處境界，起不如理妄執諸相、隨好邪想；邪想為先，於其住處發起順彼相應尋思。由此不能於前所說一切過失如實觀見。**

　　於前所說一切過失者：謂如前說，領受現法、後法眾苦，是名一切過失應知。

巳二、由惑麤重

**雖復觀見所有過失，未能數數多修習故，於所依中，諸煩惱品所有麤重未能除遣，身未輕安。謂色心身。**

辰三、結

**由此行相，纏及隨眠猶尚和合，能令違背思擇、修習二力對治，名非律儀。**

卯二、廣律儀相2　辰一、例相違

**與此相違，當知即是律儀行相。**

辰二、明圓滿3　巳一、標

**又此律儀，三因緣故，能令修習速得圓滿。**

巳二、徵

**何等為三？**

巳三、釋3　午一、由聞慧

**所謂最初於善說法毗奈耶中淨信出家，既出家已，便用神力相應聞慧，攝持蟲獸相似六根。**

午二、由思慧2　未一、出方便

**既攝持已，復用如理作意思慧，正審觀察過患方便。在聞慧上修慧下故，中間繫縛；中間繫已，為欲試察於彼神力得自在不，乃取淨相，於諸境界而放縱之。**

未二、釋彼相2　申一、有德

**於彼神力未自在故，各各馳散別別境界，然其不能究竟逃竄。**

申二、有失

**未善觀見彼過患故，令彼蟲獸未善調伏，又令神力不得自在。**

午三、由修慧

**了知是已，復多修習如理思慧，令到究竟，超過作意，轉更勤修循身正念。於此正念善修習故，彼不復能各各馳散別別境界。當知爾時，彼善調伏，神力於彼而得自在。**

丑六、勝資糧善備2　寅一、聽聞過患3　卯一、總標列

**復次，有諸苾芻，先已修集妙慧資糧，復得值遇善友圓滿，聽聞諸行三種過患。謂現法過患、後法過患、現法後法過患。**

卯二、釋差別3　辰一、現法過患

**當知此中，大種互違為所依止一切疾病，名現法過患。**

辰二、後法過患

**惡趣諸行常恆隨逐，能作能往，名後法過患。**

辰三、現法後法過患

**先於現法成就喜貪以為所依，能引現法後法老死，名現法後法過患。**

卯三、略攝苦

**如是總略有三種苦。一、疾病苦，二、惡趣苦，三、老死苦。謂依善趣及依惡趣。**

寅二、精進修行2　卯一、明所依3　辰一、依聞慧

**聽聞如是諸過患已，精進修行法隨法行，因斯能入聖諦現觀。**

辰二、依見道

**次由善淨無我真智，如入空室，現觀內外六處皆空。彼於爾時，以慧通達，依諸境界妄**[^8]**念所生諸煩惱纏能為損害，及有餘殘煩惱隨眠、貪愛隨眠。**

辰三、依修道

**又自通達，於相續中有諸煩惱、有諸貪愛、有諸苦惱、有諸損害；及過一切煩惱貪愛，證有餘依般涅槃界一向寂靜，次後復證無有餘依般涅槃界。**

卯二、喻漸次2　辰一、喻方便

**彼先修習譬如草木枝條莖葉正法聞**[^9]**慧，積集聖道法隨法行為所依筏，於修道中正勤修習，漸次證於心善解脫，住有餘依般涅槃界，一切災惱皆得解脫。**

辰二、喻究竟

**既住於此，當知究竟越度眾苦，到於彼岸。**

丑七、捨所學2　寅一、舉黑品4　卯一、標

**復次，由七因緣，於善說法毗奈耶中，雖出家已，復還退捨正所修學。**

卯二、徵

**云何為七？**

卯三、釋7　辰一、由無正知

**謂諸異生，未能超度諸異生地，於五取蘊眾苦惱法，不能如實了知五轉。**

　　不能如實了知五轉者：謂不了知於五種受分位轉變所起過患故。義如前說。（陵本九十卷七頁6808）

**或復異生，於諸妙欲，不能上品觀其過患。**

　　不能上品觀其過患者：謂於無常苦變壞法，不能深見過患故。

辰二、由常縱逸

**又於行時及於住時恆常縱逸，於可愛境取不如理所有相貌。不繫念故，恆常尋思善品惡刺非理尋思。**

辰三、由無無畏

**又無無畏，若王、若餘因事呼逼，由怖畏故，則便隨從。**

辰四、由有親愛

**復有親愛，於諸親屬有所顧戀，彼若招命，由親愛故，則便隨從。**

辰五、由煩惱纏

**又於境界或隨順貪、或隨順瞋、或隨順癡，發起猛利諸煩惱纏。**

辰六、由心隨縛

**又即於彼心相續中，常有隨縛。**

辰七、由劣勝解3　巳一、標簡

**又由成就下劣勝解，無有一切廣大勝解。謂於出離、遠離、涅槃。**

巳二、隨釋2　午一、成就下劣勝解

**由彼成就劣勝解故，於諸境界其心趣入。**

午二、無有廣大勝解3　未一、不趣出離

**由於一切父母等事，不能孑然無顧戀故，於其出離心不趣入。**

未二、不趣遠離

**於八聖支無勝解故，於其遠離心不趣入。**

未三、不趣涅槃

**由於彼果煩惱斷中無勝解故，於其涅槃心不趣入。**

巳三、料簡2　午一、標列諸漏

**略由二處，攝一切漏。一、見所斷，二、修所斷。**

午二、配釋差別2　未一、有學2　申一、於順漏法其心寂靜

**當知此中，非理作意及所緣境，名順漏法。若諸有學，於能發起修所斷漏非理作意、所緣境界，雖未永斷，而由妙慧正通達故，說名於此順漏法中其心寂靜；猶有失念增上所生微劣纏故，未名清涼、未名宴默。**

申二、於見所斷清涼宴默

**然其所起一切見道所斷諸漏皆永斷故，亦名清涼；以於當來不生法故，亦名宴默。**

未二、異生

**而彼異生，成就下劣諸勝解者，遍於一切順諸漏法心不寂靜，不名清涼、不名宴默。**

卯四、結

**當知由是七因緣故，復還退捨正所修學。**

寅二、翻白品

**與此相違，所有白品七因緣故，於善說法毗奈耶中，既出家已，終不退捨正所修學。**

丑八、著處2　寅一、總標

**復次，若有苾芻依四著處，當知彼行四種邪行。**

寅二、別釋2　卯一、四著處2　辰一、徵

**何等名為四種著處？**

辰二、釋4　巳一、最初著處

**謂有苾芻，於內外處有貪愛故，能感後有，於現法中不樂涅槃，是初著處。**

巳二、第二著處

**復有苾芻，於先所捨外諸所有父母等事有所顧戀，繫縛其心，如是名為第二著處。**

巳三、第三著處

**復如有一，於現法中希求一切利養恭敬，於諸所得利養恭敬耽著不捨，如是名為第三著處。**

巳四、第四著處

**復如有一，是有學者，已見諦跡，有餘我慢少分貪愛之所隨逐，於修棄捨縱逸而住，如是名為第四著處。**

卯二、四邪行2　辰一、徵

**云何名為四種邪行？**

辰二、釋4　巳一、最初邪行

**謂彼最初愛樂後有補特伽羅，於現法中不樂涅槃，若諸有學行於縱逸，由此著處增上力故，樂與在家及出家眾共相雜住，如是名為最初邪行。**

巳二、第二邪行

**又復即前愛樂後有補特伽羅，愛樂後有增上力故，發起邪願行於梵行，如是名為第二邪行。**

巳三、第三邪行

**又復於先所捨外事有所顧戀，由彼著處增上力故，能令退捨正所修學，如是名為第三邪行。**

巳四、第四邪行

**又於現世希求利養及與恭敬，於諸所得利養恭敬耽著不捨補特伽羅，由此著處增上力故，毀犯尸羅，廣說乃至螺音狗行。**

　　廣說乃至螺音狗行者：如攝異門分廣釋種種異名應知。

**彼由顧戀利養恭敬，棄**[^10]**捨所學，**

　　彼由顧戀利養恭敬不捨所學者：此結前義，不應說言不捨所學，誤文可知。

**不見是罪，公然犯戒。如是名為第四邪行。**

丑九、不善義2　寅一、出猶豫

**復次，有諸苾芻於義不善，從他所聞種種文字一義言說，便懷猶豫，不生歡喜。今於是中何者為實？**

寅二、明除滅2　卯一、由四觀門3　辰一、標

**復有四種能生微妙清淨智見無倒觀門。**

辰二、徵

**何等為四？**

辰三、列

**謂極精勤觀察苦者，於生受因如實妙智；又於依持及所依因如實妙智；又於住因如實妙智；又於依、緣、自性、助伴，隨順苦、樂、非苦樂行如實妙智。**

　　於生受因如實妙智等者：謂六觸處，名生受因。由四種食能任持身，名依持因。業能感果，名所依因。有七因緣，任持諸行，令住不壞，是名住因，然唯四食是諸行住多分因緣。義如思所成慧地決擇中說。（陵本六十六卷三頁5254）

卯二、由說方便3　辰一、略標

**又二緣故，如來除滅於義不善補特伽羅所有猶豫。**

辰二、列釋

**一者、顯示種種文詞所表一義。文有差別，義無差別，由是能令斷除猶豫。二者、開顯聖教廣義。由此能令於義通達。**

辰三、隨廣3　巳一、徵

**云何名為聖教廣義？**

巳二、標

**謂從資糧地乃至漏盡，皆說名為聖教廣義。**

巳三、釋2　午一、出緣識住

**此中邊際根成熟住，如來所化，無我相應善受堅固，聞思所成正見成就。此為依止、此為建立，獨處空閑，緣內外處四種識住。**

午二、別釋其相2　未一、舉緣初識住3　申一、鄰現觀

**為欲斷滅諸有取識，修循身念，勝奢摩他、毗鉢舍那之所攝受。由此親近修習勢力，發生如實緣初識住，鄰逼現觀止觀雙行。**

申二、入現觀

**從此無間，於聖諦中能入現觀。**

申三、得漏盡

**復更修習如所得道，以漸進趣能得一切諸漏永盡。**

未二、例緣餘識住

**如能如實緣初識住，乃至如實緣第四識住，當知亦爾。**

丑十、隨流2　寅一、舉順流者3　卯一、貪著境界3　辰一、由性堅執

**復次，如先所說不護根門補特伽羅，煩惱諸纏現前不捨，世及出世思擇、修習二力對治有所闕乏，煩惱生已，性多堅執。**

辰二、為魔所乘2　巳一、媚惑所緣

**魔既了知性堅執已，便往其所，以諸境界而媚惑之。**

　　如先所說不護根門補特伽羅等者：謂如前說：若諸苾芻已入聖教，不護諸根，彼便一向造作眾苦。謂後法苦，或現法苦。乃至廣說名非律儀。其義應知。

**如是彼魔於性執著煩惱諸纏補特伽羅而得其便，為欲媚惑，於其相續安立所緣。**

巳二、焚燎善根

**又即如是不護根門補特伽羅，於般涅槃欲樂劣故、親愛劣故，譬如乾朽葦草舍宅，魔便於彼積集可愛境界炬火而焚燎之。**

辰三、出二因緣

**由二因緣，彼為境界常所蔽伏。一、未生纏令其生故；二、已生纏令相續故。**

卯二、多行邪行

**由為境界愛所蔽伏，於廣追覓諸境界時，多行種種惡不善行；於行如是邪惡行時，復為種種惡不善法之所蔽伏。**

卯三、結名順流

**如前所說行邪行已，失路而行，沿流而去，名順流者。**

寅二、翻非順流

**與此相違所有白品，當知是名非順流者。**

丑十一、菩薩勝餘乘2　寅一、標列八相

**復次，由八種相，當知總攝後有菩薩諸正行道及以道果，勝聲聞乘，為無有上。何等為八？謂哀愍故；內勇悍故；諦察法忍性現前故；能出離故；自內發起觀諦行故；廣大善修世間正見現在前故；由獲無漏菩提分法，得清淨故；由善清淨修覺分俱，進修無上純淨修道，依止六處修習圓滿，獲得六種最勝無上圓滿德故。**

　　依止六處等者：此中六處，即六圓滿。如下自釋應知。

寅二、隨釋差別8　卯一、由哀愍4　辰一、標

**當知此中，於諸有情長時哀愍熏修其心，住最後有諸大菩薩，見諸愚夫墮貪愛河，順流漂溺，為五相苦之所逼切，既觀見已，深起大悲。**

辰二、徵

**何等為五？**

辰三、列5　巳一、觸逼迫苦

**一者、見彼墮貪愛河，不正尋思不可愛水常所逼觸。**

巳二、岸逼迫苦

**二者、見彼內外六處三毒火雞住於兩岸。**

巳三、下逼迫苦

**三者、見彼在於欲界，眾多憂苦、種種災橫、諸惡毒刺遍布其下。**

巳四、中逼迫苦

**四者、見彼在於色界，世間慧眼有所闕故，猶如盲冥處在其中。**

巳五、上逼迫苦

**五者、見彼在無色界，世間慧眼已圓滿故，諸聖慧眼有所闕故，猶如昏闇居在其上。**

辰四、結

**既見如是墮貪愛河諸有情類，遍於一切皆不寂靜，若觸、若岸、若下中上苦逼迫已，發起大悲，是名哀愍。**

卯二、由內勇悍

**又即成就此哀愍者，或生王家、或帝師家，雖未出家，內興勇悍：我今定當通達妙跡，歸修梵行，終無退轉。如是名為內興勇悍。**

卯三、由忍現前

**又彼即於未出家位，居贍部影，獨坐思惟，便能證入最初靜慮。**

　　居贍部影者：居贍部洲所依止身，喻之如影，相似現故。

**後於自他老病死法正審觀察，能定忍可。如是名為諦察法忍內自現前。**

卯四、由能出離2　辰一、辨3　巳一、能出家

**又彼宿世所習善根，一切善行之所覺發，復由勇悍諦察法忍增上力故，便能棄捨廣大妙欲，淨信出家。**

巳二、能受戒

**雖無施設正梵行者，而能自然受持禁戒。**

巳三、能證定

**由此禁戒為依止故，漸次能證乃至非想非非想處。**

辰二、結

**如是名為能正出離。**

卯五、由內觀諦2　辰一、釋3　巳一、發起觀察

**又彼為欲棄世間道，正求出離，由於先世正等覺所，獲得無上究竟出離正聞勝解積集熏修身相續故，於世間道都無信樂。由是因緣，往菩提樹，即依先時觀老病死假想之道，於諸諦相次第觀察。**

　　於諸諦相次第觀察者：謂觀老死、觀老死集、觀老死滅、觀能趣證老死滅行。如是次第配釋諸諦，謂苦諦、集諦、滅諦、道諦應知。

巳二、作意思惟

**作是思惟：是諸世間有情之類，墮在種種艱險眾苦，有生、有老、有病、有死，然其不能於老病死究竟出離如實了知。**

巳三、覺悟法性

**如是次第觀於老死、觀老死集、觀老死滅、觀能趣證老死滅行，如理作意為依止故，久已積集大資糧故，以俱生慧，便能覺悟一切法性，安住諸法法住、法界。**

辰二、結

**如是名為自內發起觀察諦行。**

卯六、由見現前2　辰一、釋2　巳一、方便發起

**又彼復欲求上漏盡，方便發起宿住念智，憶念先世，從諸如來正等覺所，於漏盡道積習聞思，由是發起長時積集世間正見令現在前。**

巳二、究竟為依

**然此正見如教授者，以此為依，能令菩薩安處一坐，乃至證得究竟漏盡。**

辰二、結

**如是名為廣大善修正見現前。**

卯七、由見清淨2　辰一、證無漏法

**又即由彼如教授者所有正見漸次勝進，先已遠離下地諸欲，乃至上極無所有處，當於聖諦得現觀時，便證無漏四念住等，乃至最後八聖支道，所有一切菩提分法。舉其最後，當知亦攝前位一切。**

辰二、釋其果利4　巳一、成不還果

**由得彼故，成不還果。**

巳二、名得清淨

**以得無漏菩提分法，是故說名獲得清涼。**

巳三、名離熾然

**彼由如是獲得世間究竟安樂，獲得出世無漏安樂，得清涼故，名離熾然。**

巳四、名離熱惱

**由世間道乃至已離無所有處所繫煩惱，及已遠離見道所斷諸煩惱故，名離熱惱。**

卯八、由六圓滿2　辰一、修圓滿2　巳一、略標列

**為欲無餘永斷有頂所繫煩惱，故復勤修純無漏道，所謂修習無上覺支，是名進修無上修道。由此修故，無學地中六種修法究竟圓滿。一者、修聖神通究竟圓滿；二者、修淨五根究竟圓滿；三者、證得煩惱并諸習氣無餘離繫究竟圓滿；四者、證得四種現法樂住究竟圓滿；五者、證得世間靜慮、解脫、等持、等至究竟圓滿；六者、證得名身、句身、文身，得隨所欲、得無艱難宣說正法究竟圓滿。**

巳二、隨難釋5　午一、信根

**當知此中，修淨信根究竟滿者，謂於涅槃意樂淨故。**

午二、精進根

**修精進根究竟滿者，謂能勇猛造作一切有情義利善清淨故。**

午三、念根

**修習念根究竟滿者，謂三念住、無忘失法善清淨故。**

午四、定根

**修習定根究竟滿者，謂於聖、天及以梵住善清淨故。**

午五、慧根

**修習慧根究竟滿者，謂十智力善清淨故。**

辰二、果圓滿3　巳一、標

**彼由如是能住六處修圓滿因，得為大王，所謂法王。由是證得六種圓滿。**

巳二、列

**謂聖神通增上力故，得大財富自在圓滿；諸根清淨增上力故，得大舍宅自在圓滿；**

　　得大舍宅自在圓滿者：能證大乘大般涅槃，是名得大舍宅，由是無罪喜樂所依事故。

**斷諸煩惱增上力故，得受安樂諸坐臥具自在圓滿；現法樂住增上力故，處其舍宅坐臥具中，證得第一無諸損惱大安樂住自在圓滿；靜慮、解脫、等持、等至增上力故，證得能辦一切有情正利益事、遊戲喜樂自在圓滿；於諸名身、句身、文身，得隨所欲、得無艱難宣說正法增上力故，得為法王，能於他所獲得平等分布作用自在圓滿。**

巳三、結

**如是名為六處修滿為依止故，證得六種自在圓滿。**

丑十二、論施設2　寅一、出邪論3　卯一、標

**復次，略有四種尋求我論。由此論故，薩迦耶見未永斷者，求我尋思數數現行。**

卯二、徵

**云何為四？**

卯三、列

**一者、尋求我我用何以為自性？**

　　尋求我我者：謂若自我、他我、內我、外我、聖者我、異生我，如是差別尋求於我，是故重說。

**二者、尋求我我為常，為是無常？三者、尋求云何我我是常、無常？四者、尋求我所有我住在何處？**

寅二、略顯義2　卯一、辨尋求

**當知此中，略有四種尋求於我。一者、尋求自性，二者、尋求其轉，三者、尋求其因，四者、尋求窟宅。**

卯二、明施設3　辰一、總標簡

**此中三種，可得施設諸行差別，又此施設可非顛倒。第四一種，由一切種，終不可得施設差別。**

辰二、別釋相2　巳一、於前三種可得施設2　午一、釋3　未一、施設自性

**當知施設我自性者，謂即施設十二種處所生六識，并受、想、思以為其我，過此餘我不可得故。**

未二、施設其轉

**又即此我體是無常，由有生故、老故、死故。**

未三、施設其因2　申一、舉異說2　酉一、生身展轉無常攝2　戌一、說如幻事

**又此諸行，以於諸趣種種自體生起差別不成實故，說如幻事。**

戌二、說如陽焰

**想、心、見倒迷亂性故，說如陽焰。**

酉二、有因剎那展轉無常攝4　戌一、說有增減

**起盡法故，說有增減。**

戌二、名曰暫時

**剎那性故，名曰暫時。**

戌三、說速相續

**數數壞已，速疾有餘頻頻續故，說為速疾現前相續。**

戌四、說本無等

**來無所從，往無所至，是故說為本無今有，有已散滅。**

申二、略攝義

**由如是相，略說生身展轉無常，及有因剎那展轉無常。**

午二、結

**如是三種，如理施設我之自性若轉、若因。**

巳二、於後一種不可施設3　午一、標不可得

**施設我之所有窟宅，終不可得。**

午二、釋其因緣

**由諸行中，離諸行性，別有實我住諸行中不可得故。**

午三、明一向空

**由是因緣，約世俗諦諸行尚空，不可施設，何況勝義。是故一向於空立空。**

辰三、結應喜

**如是由心如理作意，聞解了故、思等了故、修諦了故，如其次第差別說言：應當歡喜、應當等喜、應當遍喜。**

**瑜伽師地論科句披尋記卷第九十一**

[^1]: 「授」，大正作「愛」。

[^2]: 「已」，陵本作「己」。

[^3]: 「諸」，大正作「時」。

[^4]: 「容」，大正作「客」。

[^5]: 「昇」，大正作「勝」。

[^6]: 「謂」，大正、陵本作「為」。

[^7]: 「磣」，大正作「摻」。

[^8]: 「妄」，大正作「忘」。

[^9]: 「聞」，大正作「門」。

[^10]: 「棄」，大正、陵本作「不」。
