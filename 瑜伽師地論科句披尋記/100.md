# 瑜伽師地論科句披尋記卷第一百

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中調伏事擇攝第五之二**

庚七、遍知4　辛一、標

**復次，依毗奈耶勤學苾芻，於其五處應正遍知。**

辛二、徵

**云何為五？**

辛三、列

**一、事遍知，二、罪遍知，三、補特伽羅遍知，四、引攝義利遍知，五、損惱遍知。**

辛四、釋5　壬一、事遍知

**云何事遍知？謂蘊等五事。如聲聞地已說。**

　　蘊等五事等者：聲聞地說五種善巧所緣，即此蘊等五事。五善巧者，一、蘊善巧，二、界善巧，三、處善巧，四、緣起善巧，五、處非處善巧。如彼別釋應知。（陵本二十七卷十四頁2289）

壬二、罪遍知4　癸一、徵

**云何罪遍知？**

癸二、標

**謂依毗奈耶勤學苾芻，由五種相遍知所犯。**

癸三、列

**一者、遍知犯罪因緣，二者、遍知犯罪等起，三者、遍知所犯罪事，四者、遍知犯罪加行，五者、遍知犯罪究竟。**

癸四、釋5　子一、遍知犯罪因緣

**遍知犯罪因緣者，謂或貪因緣、或瞋因緣、或癡因緣，毀犯眾罪。**

子二、遍知犯罪等起2　丑一、出差別

**遍知犯罪等起者，謂或有罪由身等起，非語、非心；或復有罪由語等起，非身、非心；或復有罪由心等起，非身、非語；或復有罪由身、由心等起，非語；或復有罪由語、由心等起，非身；或復有罪由身、由語等起，非心；或復有罪由身、由語、由心等起。**

丑二、簡發露

**無獨由心所犯眾罪，應從他處發露悔除，唯當懇誠深自防護。如有苾芻，發起種種欲尋思等不善尋思。**

子三、遍知犯罪事

**遍知所犯罪事者，謂犯罪事略有二種。一者、有情數事，二者、無情數事。**

子四、遍知犯罪加行

**遍知犯罪加行者，謂所犯罪有二加行。一、非所應作事業加行，二、是所應作事業加行。**

子五、遍知犯罪究竟2　丑一、標義

**遍知犯罪究竟者，謂於是處施設方便，即於是處而得究竟，非於中間有其退轉。以是緣故，所犯圓滿。**

丑二、料簡2　寅一、所犯罪聚

**諸集麤罪，他勝眾餘方便中犯隕墜惡作，於彼方便及自聚中而得究竟，於隕墜罪諸方便中亦犯惡作。**

　　諸集麤罪等者：此顯諸集麤罪，隨應攝入四罪聚中。謂若他勝眾餘諸集麤罪，於其方便中亦犯隕墜惡作，於隕墜罪諸方便中亦犯惡作，如應當說於彼方便及自聚中而得究竟。

寅二、所犯異名6　卯一、有餘罪無餘罪

**四種罪聚，名有餘罪；他勝罪聚，名無餘罪。**

卯二、不積聚非不積聚

**若所犯罪，由有智故，名不積集；或復從他而顯發故，亦不積集。與此相違，非不積集。**

卯三、已顯說未顯說

**若所犯罪，已從於他如法發露，方便悔除，名已顯說。與此相違，名未顯說。**

卯四、有期願無期願

**若所犯罪，權持當悔，名有期願。與此相違，名無期願。**

卯五、有制立無制立

**若所犯罪，諸佛世尊於別解脫毗奈耶中，建立為犯，名有制立。與此相違，名無制立。**

卯六、等運非等運

**若所犯罪，或約一類補特伽羅，或復約時而不決定，先無差別總相制立，當知此罪名為等運。與此相違，名非等運。**

壬三、補特伽羅遍知4　癸一、徵

**云何補特伽羅遍知？**

癸二、標

**謂由五相應知差別。**

癸三、列

**一、由行差別故；二、由眾差別故；三、由增減差別故；四、由證得差別故；五、由觀察差別故。**

癸四、釋5　子一、由行差別

**由行差別者，謂能遍知，由貪等行有差別故，彼有差別。如聲聞地應知其相。**

　　由貪等行有差別故等者：聲聞地說：由行差別建立補特伽羅。謂行差別故，建立七種補特伽羅，乃至廣說。（陵本二十六卷七頁2193）如彼別釋其相應知。

子二、由眾差別

**由眾差別者，謂能遍知，由苾芻、苾芻尼等七眾別故，彼有差別。**

子三、由增減差別2　丑一、辨2　寅一、約俱生辨

**由增減差別者，謂如一類補特伽羅，或貴族出家，或富族出家，或顏容端正。其餘一類則不如是。**

寅二、約加行辨

**復有一類補特伽羅，多聞博識，語具圓滿，大智大福，於淨尸羅堅猛防護，少有所犯，多生惡作，於犯、於出能善了知。其餘一類則不如是。**

丑二、結

**若能遍知如是等事，當知說名遍知增減有差別故，彼有差別。**

子四、由證得差別2　丑一、標

**由證得差別者，謂能遍知，從隨信行，俱分解脫以為後邊七種差別，預流果向乃至最後阿羅漢果八種差別。**

丑二、指

**諸如是等補特伽羅差別分別，如聲聞地已辯其相。**

　　由證得差別等者：此中補特伽羅差別，初說七種，後說八種。言七種者，一、隨信行，二、隨法行，三、信解，四、見至，五、身證，六、慧解脫，七、俱解脫。言八種者，一、預流向，二、預流果，三、一來向，四、一來果，五、不還向，六、不還果，七、阿羅漢向，八、阿羅漢果。如聲聞地辯相應知。（陵本二十六卷三頁2177）

子五、由觀察差別2　丑一、辨2　寅一、觀察所舉

**由觀察差別者，謂能舉罪補特伽羅，應善觀察所舉罪者，然後應舉，為作憶念。謂觀所舉補特伽羅，為於我邊有愛敬不？廣說如經，應知其相。**

寅二、觀察能舉2　卯一、能舉品類

**其所發舉補特伽羅，亦應善察能舉罪者，為是愚夫、顛狂、癡騃、非法舉罪，欲於我所當作損害？廣說如經，應知其相。為是智者，非狂非騃？所有白品廣說如經，應知其相。**

卯二、能舉所為

**又於堪舉補特伽羅，應正觀察，為開舉不？**

丑二、結

**如是觀察補特伽羅所有差別，應知說名補特伽羅遍知。**

壬四、引攝義利遍知2　癸一、徵

**云何引攝義利遍知？**

癸二、釋2　子一、標列

**謂能遍知，略有三種引攝義利。何等為三？一、引攝自身利養義利，二、引攝他身出罪義利，三、引攝僧伽擯斥犯戒安樂義利。**

子二、隨釋2　丑一、初一種2　寅一、辨五支5　卯一、真實

**引攝自身利養義利者，謂若諸利養體是清淨，是名真實。**

卯二、能引義利

**若諸利養體是清淨，而堪要用；非無所用，徒多貯畜凡百資緣。如是名為能引義利。**

卯三、應時

**若諸利養不過於時，堪任**[^1]**受用，是名應時。**

卯四、有伴

**若諸利養，其餘苾芻亦現引攝，是名有伴。**

卯五、離破僧

**即此有伴非引破僧，名離破僧。**

寅二、結無罪

**若所引攝利養義利，具此五支，安住正念，以無染心應當受用，如是引攝利養義利名為無罪。**

丑二、後二種2　寅一、引攝他身出罪義利2　卯一、辨五支5　辰一、真實

**引攝他身出罪義利者，謂若所犯罪彼實現行，是名真實。**

辰二、能引義利

**若復自知：我能令彼出不善處，安置善處。如是名為能引義利。**

辰三、應時

**若他說法、敬事尊長、恭承病等正加行時，無容舉罪，是名應時。**

辰四、有伴

**若舉彼罪，諸餘苾芻共為助伴，是名有伴。**

辰五、離破僧

**非此因緣能引破僧，如是名為第五清淨。**

卯二、結出罪

**若所引攝出罪義利，具此五支，安住正念，無染汙心，如慈善友，以柔軟言，應引攝他出罪義利。**

寅二、引攝僧伽擯斥犯戒安樂義利2　卯一、例同

**如引攝他出罪義利，引攝僧伽擯斥犯戒安樂義利，當知亦爾。**

卯二、顯別2　辰一、舉引義利

**而差別者，若因擯斥，其被擯者不與能擯命為障礙，或不因此壞僧居園，亦不因此損壞制多，及不損餘同梵行者。如是名為能引義利。**

辰二、翻無義利

**與此相違，應知說名引無義利。**

　　不與能擯命為障礙者：謂不由彼擯斥因緣，令他於自壽命能為障礙故。

壬五、損惱遍知2　癸一、徵

**云何損惱遍知？**

癸二、釋3　子一、標

**謂有五種現法損惱，凡夫所趣，愚癡所趣，智者所離，雖實非狂，如狂所作，乃至唯有虛誑稽留，都無增長所有義利。**

子二、徵

**云何為五？**

子三、釋2　丑一、列損惱5　寅一、第一損惱

**謂有一類，傷悼死亡，以無量門而自煎迫，傷淪喪者。是名第一現法損惱，凡夫所趣，乃至廣說。**

　　乃至廣說者：謂如前說：智者所離，雖實非狂，如狂所作，乃至唯有虛誑稽留，都無增長所有義利。是名廣說應知。

寅二、第二損惱

**復有一類，幸有所餘易活方便，而於衢路大市鄽間，分解支節，疑命殆盡，邪苦逼己以自存活。是名第二現法損惱，凡夫所趣，乃至廣說。**

寅三、第三損惱2　卯一、標種類

**復有一類，為性慳貪，慳垢所蔽，幸有種種養命資緣，而大艱辛以自存活。是名第三現法損惱，凡夫所趣，乃至廣說。**

卯二、釋慳垢4　辰一、徵

**云何慳垢？**

辰二、標

**謂八慳垢。**

辰三、列

**一者、宿習慳貪，不串惠施慳垢；二者、現法上品顧戀身命慳垢；三者、於同分友共住隨轉諸有情所，不串習悲，悲心微劣慳垢；四者、見田寡德、毀犯正行慳垢；**

　　見田寡德毀犯正行慳垢者：謂若見彼無勝功德，或復暴惡犯戒，而不惠施故。

**五者、於諸財物起難得想慳垢；六者、三時憂悔慳垢；七者、於諸財寶唯見功德、不見過患慳垢；八者、邪施迴向慳垢。**

辰四、結

**當知是名八種慳垢。**

寅四、第四損惱

**復有一類，愛樂天趣，求欲生天，不如實知生天道路，斷食、投火、墜高巖等自加逼害。是名第四現法損惱，凡夫所趣，乃至廣說。**

寅五、第五損惱

**復有一類，愛樂清淨，不如實知清淨道路，謂加苦法而得清淨，以無量門自為逼害。是名第五現法損惱，凡夫所趣，乃至廣說。**

丑二、結應離

**如是五種現法逼惱，依毗奈耶勤學苾芻，當正遍知，應速遠離。**

庚八、信不信2　辛一、舉令信4　壬一、標

**復次，依毗奈耶勤學苾芻，成就五法，未生信者令其生信，已生信者令倍增長。**

壬二、徵

**云何為五？**

壬三、列

**一、尸羅圓滿，二、正見圓滿，三、軌則圓滿，四、淨命圓滿，五、遠離展轉鬥諍圓滿。**

壬四、釋5　癸一、尸羅圓滿

**尸羅圓滿略有十種，如聲聞地已辯其相。謂初善受持，不太沈聚，不太浮散，乃至廣說。**

　　尸羅圓滿略有十種等者：聲聞地說：尸羅律儀，由十因緣，當知虧損；即此相違十因緣故，當知圓滿。云何十種虧損因緣？一者、最初惡受尸羅律儀，二者、太極沈下，三者、太極浮散，四者、放逸懈怠所攝，五者、發起邪願，六者、軌則虧損所攝，七者、淨命虧損所攝，八者、墮在二邊，九者、不能出離，十者、所受失壞。（陵本二十二卷八頁1911）如彼辯相應知。

癸二、正見圓滿

**正見圓滿略有五種。一者、增益薩迦耶見及邊執見已永斷故；二者、損減撥無邪見已永斷故；三者、取見，謂諸見取及戒禁取已永斷故；四者、妄計吉祥處見已永斷故；五者、妄計非有為有、有為非有諸顛倒見已永斷故。**

癸三、軌則圓滿

**軌則圓滿亦有五種。謂或依時務應所作事，或依善品應所作事，或依威儀應所作事，隨順世間及毗奈耶所有軌則。廣說應知如聲聞地。**

　　軌則圓滿亦有五種等者：聲聞地說：云何名為軌則圓滿？謂如有一，或於威儀路，或於所作事，或於善品加行處所，成就軌則。隨順世間，不越世間；隨順毗奈耶，不越毗奈耶。（陵本二十二卷三頁1895）如彼廣釋應知。今此總說三所依事，及彼軌則，故成五種。

癸四、淨命圓滿

**淨命圓滿亦有五種。謂能遠離矯詐等五起邪命法。如聲聞地應知其相。**

　　遠離矯詐等五起邪命法等者：謂依矯詐、或邪妄語、或假現相、或苦研逼、或利求利種種狀相，而從他所非法希求所有衣服、飲食、臥具、病緣醫藥諸資生具，是名五種起邪命法。聲聞地中廣辯其相應知。（陵本二十二卷九頁1918）與此相違，名五淨命。

癸五、遠離展轉鬥諍圓滿2　子一、標遠離

**遠離展轉鬥諍圓滿略有六種，謂離六種鬥諍根故。**

子二、釋諍根2　丑一、指經說

**此中六種鬥諍根者，謂忿恨等，廣說如經。**

　　謂忿恨等者：等取覆憍、誑諂等應知。

丑二、明建立5　寅一、標

**又依六處，應知建立六鬥諍根。**

寅二、徵

**云何六處？**

寅三、列

**一者、不饒益相；二者、樂隱己**[^2]**過，憍慢執持；三者、利養恭敬欲愛現行；四者、毀犯增上戒行；五者、毀犯增上心行；六者、毀犯增上慧行。**

寅四、配

**應知依第一處，建立第一鬥諍根本；乃至依第六處，建立第六鬥諍根本。**

　　又依六處應知建立六鬥諍根等者：謂依不饒益相，建立忿恨為第一鬥諍根本。依樂隱己過，憍慢執持，建立覆憍為第二鬥諍根本。依利養恭敬欲愛現行，建立誑諂為第三鬥諍根本。依毀犯增上戒學，建立無慚無愧為第四鬥諍根本。依毀犯增上心學，建立惛沈、睡眠為第五鬥諍根本。依毀犯增上慧學，建立掉舉、惡作為第六鬥諍根本。又決擇分說：毀增上心、毀增上慧由三門轉。一、由毀止相門，二、由毀舉相門，三、由毀捨相門。惛沈、睡眠，由初依處生；掉舉、惡作，由第二依處生；不信乃至尋伺，由第三依處生。（陵本五十五卷十一頁4432）其義應知。

寅五、釋2　卯一、別辨二處2　辰一、樂隱己過憍慢執持2　巳一、辨彼相2　午一、樂隱己過

**謂有一類補特伽羅，眾所識知，廣從他處多獲利養。由是因緣，有所毀犯，於所犯罪樂欲隱藏，不欲令他知己所犯。有諸苾芻既了知已，對一、對二、或對眾多舉其犯事，彼由此故，一向憂慼燒惱身心。**

午二、憍慢執持

**又由憍慢所執持故，多生熱惱，勿彼復對他眾人前咎責於我。**

巳二、結建立

**如是彼人先隱所犯，說名為覆，又復發起憍慢煩惱，此二合名樂隱己過，憍慢執持，由是建立鬥諍根本。**

辰二、利養恭敬欲愛現行2　巳一、出所為

**復有苾芻，利養恭敬**[^3]**欲愛現行，見有他人多饒財寶，眾所知識，具大福祐，則便親附殷重承事，非愛非敬，亦非樂法，專為利養恭敬因緣。**

巳二、釋思惟2　午一、行矯偽行2　未一、於依止師

**如是思惟：攝取質直、忍辱、柔和，為依止師，我於其處隨意自在。彼於我所多有施為，而我於彼都無所作。**

未二、於同梵行2　申一、不作應作

**如是思惟：攝取捷慧、愛樂修福同梵行者以為助伴，所有僧事及其餘事皆令彼作，我獨蕭然自得而住。**

申二、不悔所犯

**如是或有毀犯禁戒，同梵行者正詰問時，便不分明、假託餘事而有所說。**

午二、起諸鬥諍

**如是名為行矯偽行誑諂處所，由此因緣，起諸鬥諍。**

卯二、應知餘相

**餘隨所應，當知其相。**

　　餘隨所應當知其相者：六鬥諍根，前已顯二，所謂覆憍及與誑諂。餘忿恨等諸所有相，隨應當知。

辛二、翻不信

**與是相違，有五種法，令未信者轉增不信，令已信者尋還變革。**

庚九、力等3　辛一、五力4　壬一、標

**復次，依毗奈耶勤學苾芻，成就五力，於一切種等意正行所有加行。**

壬二、徵

**云何五力？**

壬三、列

**一、加行力，二、意樂力，三、開曉力，四、正智力，五、質直力。**

壬四、釋5　癸一、加行力

**若有樂學一切身分，於諸學中正善修學，又於所學最極恭敬，為自調伏，為般涅槃。如是當知名加行力。**

　　若有樂學一切身分者：思所成地頌云：諸身分劬勞，未極底未度。長行釋云：未離欲者，未得源底，未到彼岸，於二種法猶未具足。一、未得內心勝奢摩他；二、雖已得，增上慧法毗鉢舍那未善清淨。由闕內心奢摩他故，乘如所得聖道浮囊，為證內心奢摩他故，運動如足勇猛精進。又復為令增上慧法毗鉢舍那善清淨故，運動如手勇猛精進。（陵本十八卷十一頁1564）此應準釋。

癸二、意樂力

**若有所犯，由意樂故，速還出離。如是當知名意樂力。**

癸三、開曉力

**若於學處，時時請問持三藏者，所有自愛諸善男子應所修學，亦能開示。如是當知名開曉力。**

癸四、正智力

**從他聞已，若於其中是真是實，無倒攝受。若於其中偽毗奈耶像似正法，諸惡言說違背法性，如實了知。雖不至彼躬申請問所未開曉，而多聞故，於佛世尊所不遮止、亦不開許，能自思惟於沙門性是能隨順，是能違逆。既了知已，如其所應，能正修行，能正遠離。如是當知名正智力。**

癸五、質直力2　子一、辨相

**若信解力離諸誑諂，無有少分詐妄分別。非於少分所開許中增益多分，而起現行；非於多分所開許中損減少分，而起現行；其所現行不增不減。**

子二、結名

**如是最初自生欣慶，後令自他安樂而住，修行正行，非眩惑他。如是當知名質直力。**

辛二、五補特伽羅2　壬一、出差別2　癸一、標

**復次，依毗奈耶所學加行，應知有五補特伽羅品類差別。**

癸二、釋2　子一、初四類2　丑一、辨過失4　寅一、第一類

**謂有一類補特伽羅，於善說法毗奈耶中，依出家法始將發趣。雖欲發趣，仍未出家，便生煩惱邪欲尋求。以是緣故，遂不出家。**

寅二、第二類

**復有一類，既出家已，煩惱熾盛故思犯罪。由是因緣，多諸憂悔，便生煩惱邪欲尋求。**

寅三、第三類

**復有一類，既出家已，於出家法不生喜樂，於捨所學將欲發趣，及於出家發生憂悔，而作是念：非我好作所謂出家。彼由二緣，發生煩惱邪欲尋求。**

寅四、第四類

**復有一類，既出家已，命難因緣，不起故思違越所學，乃至盡命愛樂出家，勤修梵行。彼非二緣，發生煩惱邪欲尋求。**

丑二、結異生

**如是四種補特伽羅，是異生類。**

子二、第五類2　丑一、出有學

**復有一類，謂諸有學，未得解脫，即此為依，於後第一心、慧解脫通達昇進，如實了知，是名第五補特伽羅。**

丑二、簡異生

**即此第五，望前第四諸異生類，由調善可愛有學解脫，於後解脫通達昇進而有差別。即此當知已見諦跡。**

壬二、簡所應

**此中前三補特伽羅，如其所應，於發趣所生、憂悔所生及俱所生所有煩惱邪欲尋求應正除遣，於上解脫應正了知。第四唯於後上解脫應正了知。若能如是，一切當得平等平等。**

　　一切當得平等平等者：謂解脫身無有差別，是名平等平等。

辛三、三學邪行2　壬一、標

**復次，於三學中，當知略有三種邪行。**

壬二、釋3　癸一、於增上戒第一邪行

**謂有一類補特伽羅，先求涅槃而樂出家。出家已後，為天妙欲愛味所漂，所受持戒迴向善趣，唯護尸羅便生喜足。是名外結補特伽羅，於增上戒第一邪行。**

癸二、於增上心第二邪行

**復有一類補特伽羅，不唯護戒便生喜足，而能趣證上諸世間隨一靜定。即於此定深生味染，不進上求聖諦現觀。是名內結補特伽羅，於增上心第二邪行。**

癸三、於增上慧第三邪行

**復有一類補特伽羅，是其有學，已見諦跡。由住放逸，於現法中不般涅槃。當知是名於增上慧第三邪行。**

戊四、結指所餘

**如是略引隨順此論境智相應調伏宗要摩怛理迦，其餘一切隨此方隅，皆當覺了。**

**攝事分中本母事序辯攝**

丁三、分別法相摩怛理迦3　戊一、結前生後

**如是已說毗奈耶事摩怛理迦。云何名為摩怛理迦事？**

戊二、標釋別相2　己一、標

**謂若素怛纜摩怛理迦，若毗奈耶摩怛理迦，總略名一摩怛理迦。雖更無別摩怛理迦，然為略攝流轉、還滅、雜染、清淨雜說法故，我今復說分別法相摩怛理迦。**

己二、釋2　庚一、略序廣辨2　辛一、嗢柁南標

**嗢柁南曰：**

**　要由餘釋餘　非即此釋此　於前略序事　自後當廣辯**

辛二、長行釋3　壬一、標義

**若有諸法應為他說，要以餘門先總標舉，復以餘門後別解釋。若如是者，名順正理。非即此門先總標舉，還以此門後別解釋。**

壬二、舉事

**如先總舉：云何有為？後別釋言：所謂五蘊。若如是者，名順正理。非先總舉：云何有為？後別釋言：所謂有為。如是一切應隨覺了。**

壬三、顯相2　癸一、標列

**略由二相，應知建立分別法相摩怛理迦。一者、先略序事；二者、即依如是所略序事，後當廣辯。**

癸二、隨釋2　子一、略序事2　丑一、徵

**云何名為先略序事？**

丑二、釋2　寅一、辨染淨3　卯一、總標

**謂略序流轉雜染品事，及以還滅清淨品事。**

卯二、別釋2　辰一、雜染

**云何流轉雜染品事？謂六識身自性、所依、所緣、助伴事；若蘊、界、處事；若諸緣起、處非處事；若三受事；若三世事；若四緣事；若諸業事；若煩惱事；若三界事，謂欲界等；若十有事，謂欲有、色有、無色有、那落迦有、傍生有、鬼有、天有、人有、業有、中有，由別離欲、善趣、惡趣、招引、趣向，有差別故；**

　　由別離欲等者：別別離欲，謂於欲有、色有、無色有。善趣，謂於天有、人有。惡趣，謂於那落迦有、傍生有、鬼有。招引，謂於業有。趣向，謂於中有。由如是別，建立十有。

**若十一識住事，謂四識住與七識住總合說故；若九有情居事，如經廣說；若五趣事；若四生事；若四入胎事；若四得自體事；若四食事；若四言說事；若四法受事；若四顛倒事；若苦諦事；若集諦事。如是等類，名為略序流轉雜染品事。**

辰二、清淨

**云何還滅清淨品事？謂滅諦事，若道諦事，若三摩地事，若諸智事，若此所引諸功德事，若七正法事，**

　　若七正法事者：聞所成地說：又有七種第一義法涅槃品法，能令正法無退久住。一、聞所成慧；二、思所成慧；三、修所成慧；四、不為惡緣侵損依止；五、正求財法；六、無增上慢；七、於可供養、不可供養補特伽羅，能善揀擇此可供養，此不可供養。（陵本十四卷二十二頁1265）此應準釋。

**若七正作意觀察事，若三十七菩提分法事，若四行跡事，若四法跡事，若奢摩他、毗鉢舍那事，若四修定事，若三福業事，若三學事，若四沙門果事，若四證淨事，若四聖種事，若三乘事，若四問記事。如是等類，名為略序還滅清淨品事。**

卯三、結指

**如是等事廣辯建立，隨其所應，如前所說彼彼地中及諸攝分應知其相。**

寅二、攝一切

**又一切事以要言之，總有五事。一者、心事，二者、心所有法事，三者、色事，四者、心不相應行事，五者、無為事。**

子二、廣辨相2　丑一、徵

**云何即依如是所略序事，後當廣辯？**

丑二、釋4　寅一、標

**謂略由四相廣辯彼事。**

寅二、徵

**何等為四？**

寅三、列

**一、異門差別故；二、體相差別故；三、釋詞差別故；四、品類差別故。**

寅四、釋2　卯一、釋前三種

**異門、體相、釋詞差別，如攝釋分應知其相。**

　　異門體相釋詞差別等者：攝釋分說：由四種相，當說別義。一者、分別差別名；二者、分別自體相；三者、訓釋言詞；四者、義門差別。（陵本八十一卷十三頁6205）於中前三，如次即此異門、體相、釋詞差別。第四義門差別，即此品類差別應知。

卯二、廣辨第四3　辰一、標列種類

**品類差別復有八種。一、建立有非有、異非異性差別；二、建立界地差別；三、建立時分差別；四、建立方所差別；五、建立相續差別；六、建立分位差別；七、建立品分差別；八、建立道理差別。由如是等八種差別，於一切事品類差別，應隨覺了。**

辰二、隨釋其相8　巳一、有非有異非異性差別2　午一、總徵

**云何建立有非有、異非異性差別？**

午二、別辨2　未一、有非有2　申一、舉有性2　酉一、標列

**謂若略說，有三種有。一者、實有，二者、假有，三者、勝義有。**

酉二、隨釋3　戌一、實有

**云何實有？謂諸詮表法，有名可得、有事可得。此名於事無礙而轉，非或時轉、或時不轉。當知是名略說實有。**

　　此名於事無礙而轉等者：為簡不遍一切言論假相有法，是故此說無礙而轉。為簡非常言論假相有法，是故此說非或時轉、或時不轉。不遍一切及與非常言論，如思所成地辯相應知。（陵本十六卷四頁1376）

戌二、假有2　亥一、簡差別

**如於色等諸法聚中，建立墉室、軍林、草木、衣食等相，此相唯於此聚隨轉，於餘退還。色等諸相，於一切處皆悉隨轉，是故此相所詮實有，當知餘相所詮假有。**

亥二、廣種類2　天一、標列

**又此假有略有六種。一、聚集假有，二、因假有，三、果假有，四、所行假有，五、分位假有，六、觀待假有。**

天二、隨釋6　地一、聚集假有

**聚集假有者，謂為隨順世間言說易解了故，於五蘊等總相建立我及有情、補特伽羅、眾生等想。此想唯能顯了此聚，是故說名聚集假有。**

地二、因假有

**因假有者，謂未來世可生法行。由未生故，雖非實有，而有其因當可生故，名因假有。**

地三、果假有

**果假有者，所謂擇滅。是道果故，不可說無，然非實有。唯約已斷一切煩惱，於當來世畢竟不生，而假立故。**

地四、所行假有

**所行假有者，謂過去世已滅諸行，唯作現前念所行境，是故說名所行假有。已謝滅故，而非實有。**

地五、分位假有

**分位假有者，謂生等諸心不相應行，如前意地已標辯釋。即於諸行，由依前後、有及非有、同類、異類相續分位，假立生等；非此生等離諸行外，有真實體而別可得。**

　　如前意地已標辯釋等者：本地分說：不相應行有二十四種，乃至廣說。（陵本三卷十四頁252）是名為標。決擇分說：生、老、住、無常離色等蘊無別實有，乃至廣說一切不相應行。（陵本五十二卷五頁4154）是名辯釋。於此諸行前後、有及非有、同類、異類相續分位，假立生等，如應當知。

地六、觀待假有2　玄一、出體

**觀待假有者，謂虛空、非擇滅等。**

玄二、釋相2　黃一、虛空無為

**虛空無為待諸色趣而假建立。若於是處色趣非有，假說虛空。非離色無所顯法外，別有虛空實體可得，非無所顯得名實有。**

黃二、非擇滅無為

**觀待諸行不俱生起，於未來世不生法中，立非擇滅。無生所顯假說為有，非無生所顯可說為實有。**

戌三、勝義有

**云何勝義有？謂於其中，一切名言、一切施設皆悉永斷，離諸戲論、離諸分別，善權方便說為法性、真如、實際、空、無我等。如菩薩地真實義品，第四所知障淨智所行真實，應知其相。**

申二、翻非有

**與上相違，當知非有。**

未二、異不異3　申一、標列

**又由四種別無別故，應知建立異不異性。一、由所因別無別故；二、由所依別無別故；三、由作用別無別故；四、由時分別無別故。**

申二、隨釋2　酉一、辨相2　戌一、前三種

**若所因等諸法異相差別可得，此異於餘。若無異相差別可得，此前及後與現無異。**

　　若所因等諸法異相者：此中等言，等取第二、第三，所依、作用應知。

戌二、第四種

**時分別者，謂一切行唯剎那住，即此自體還望自體說為不異，過剎那後說名為異。**

酉二、釋名

**由彼為種，而此得生，說為所因。若由眼等及大種等為依而轉，說名所依。若一切行別別功能，說名作用。**

申三、總結

**如是名為建立第一有非有、異非異性品類差別。**

巳二、界地差別3　午一、徵

**云何建立界地差別？**

午二、標

**謂欲、色、無色三界差別。**

午三、釋3　未一、欲界2　申一、釋相

**言欲界者，謂下從無間，上超他化至魔羅宮。其中諸行，皆因欲界煩惱所生。於其三世，與彼煩惱為所依止，彼品麤重之所隨縛，為彼所繫。**

申二、明攝

**又欲界中一切煩惱，全未離欲，非定地攝；色無色界一切煩惱，一分離欲，定地所攝。餘煩惱相，如前應知。**

未二、色界

**言色界者，謂四靜慮并靜慮中間，有十七地。**

未三、無色界

**無色界者，謂空處等四無色地。**

巳三、時分差別2　午一、徵

**云何建立時分差別？**

午二、釋3　未一、過去世

**謂於過去世，有無間已滅，有鄰近已滅，有久遠已滅。**

未二、未來世

**於未來世，有無間將生，有鄰近當生，有久遠當生。**

未三、現在世

**於現在世，有剎那現在，有眾同分現在，有相續未滅現在。**

巳四、方所差別

**云何建立方所差別？謂有色諸法據處所故，得有遠近方所差別。無色諸法由無色故，無據處所。若依色法而得生起，即於其處說有方所，此由轉相故，非據處所故。**

　　此由轉相故等者：謂無色法依色處生，由是應知，此由轉相說有方所，非據處所。

**有色諸法具由二種。**

巳五、相續差別2　午一、徵

**云何建立相續差別？**

午二、釋2　未一、辨種類

**當知相續略有四種。自他根境有差別故，立四相續。一、自身相續，二、他身相續，三、諸根相續，四、境界相續。**

未二、顯假實

**二是假建立，二是真實義。**

　　二是假建立等者：四相續中，自身、他身相續二種，是假建立；諸根、境界相續二種，是真實義。

巳六、分位差別

**云何建立分位差別？謂苦分位、樂分位、不苦不樂分位，即是能順三受諸法。**

巳七、品分差別4　午一、徵

**云何建立品分差別？**

午二、標

**當知建立所治、能治二品差別。**

午三、列

**謂染不染法、下劣勝妙法、麤細法、執受非執受法、有色無色法、有見無見法、有對無對法、有為無為法、有漏無漏法、有諍無諍法、有愛味無愛味法、依耽嗜依出離法、世間出世間法、墮攝非墮攝法。**

午四、釋14　未一、染不染法2　申一、舉染法3　酉一、標

**當知此中，由五因緣，建立染法。**

酉二、列

**一者、於三受中，如其所應為雜染故；**

　　於三受中如其所應為雜染故者：決擇分說：又樂受中多生染著，是故說彼貪所隨增。於苦受中多生憎恚，是故說彼瞋所隨增。於非苦樂之所顯現，麤重所攝，所有安立行自體中，於無常性計常顛倒，於眾苦性計樂顛倒，於不淨性計淨顛倒，於無我性計我顛倒，是故說彼不苦不樂受無明所隨增。（陵本六十六卷一頁4939）[^4]此應準釋。

**二者、能遍攝受諸煩惱品麤重性故；三者、能遍攝受現法、當來非愛果故；四者、能遍連結生相續故；五者、能遍障礙一切善法，及於所知障智生故。**

酉三、結

**由是因緣，名為染法。**

申二、例不染2　酉一、例相違

**與是相違，應當了知不染法相。**

酉二、廣二種

**此不染法略有二種，謂善、無記。**

未二、下劣勝妙法2　申一、由勝義道理2　酉一、下劣2　戌一、別辨相3　亥一、不淨

**由臭爛不淨及煩惱不淨，故名不淨。**

亥二、苦

**由於此中諸所有受皆悉是苦，故名為苦。**

亥三、不堅

**由無常性，故名不堅。**

戌二、總結名

**若由如是勝義道理，性是不淨，性是其苦，性是不堅，其性鄙穢名為下劣。**

酉二、勝妙

**超過於此，應知勝妙。**

申二、由相待道理3　酉一、標

**又相待故，下劣勝妙二相差別。**

酉二、釋

**謂待色界，欲界是劣；待無色界，色界是劣；若待涅槃，三界皆劣。**

酉三、結

**如是等類，應當了知。**

未三、麤細法2　申一、標建立2　酉一、第一義2　戌一、有色麤細

**微著差別故，淨穢差別故，勢用差別故，應知建立色趣麤細。**

戌二、無色麤細

**軟等品類有差別故，應知建立無色諸法所有麤細。**

酉二、第二義

**又有色法、無色法，由世俗、勝義諦理易了難了故，應知麤細二種差別。**

申二、釋差別4　酉一、微著

**微謂極微聚，著謂所餘聚。**

酉二、淨穢

**淨謂中有上地色聚，穢謂餘有下地色聚。**

酉三、勢用

**言勢用者，謂若是處有地大等勢用增彊，雖與餘聚其物量等，而能勝餘麤顯可得。**

酉四、軟等品類

**軟等品類有差別者，謂樂等諸受、信等諸法，有軟中上品類差別。**

未四、執受非執受法2　申一、舉執受法2　酉一、所執受

**執受法者，謂諸色法，為心心所之所執持；由託彼故，心心所轉，安危事同。同安危者，由心心所任持力故，其色不斷不壞不爛。**

酉二、能執受

**即由如是所執受色，或時衰損、或時攝益，其心心所亦隨損益。**

申二、翻非執受

**與此相違，名非執受。**

未五、有色無色法

**言有色者，謂能據方所。言無色者，謂不據方所。此約所緣領納流轉施設建立。**

未六、有見無見法

**言有見者，謂若諸色，堪為眼識及所依等示在此彼，明了現前。與此相違，名為無見。**

未七、有對無對法

**言有對者，謂若諸色，能礙他見、礙他往來。與此相違，名為無對。**

未八、有為無為法

**言有為者，謂有生滅，繫屬因緣。與此相違，應知無為。**

未九、有漏無漏法

**言有漏者，謂若諸法，諸漏所生，諸漏麤重之所隨縛，諸漏相應，諸漏所緣，能生諸漏，於去來今為漏依止。與此相違，應知無漏。**

未十、有諍無諍法

**能與當來生等眾苦為生因故，於現法中有罪性故，名為有諍。與此相違，名為無諍。**

未十一、有愛味無愛味法

**內門自體愛染隨故，名有愛味。與此相違，名無愛味。**

未十二、依耽嗜依出離法

**外門境界愛著隨故，名依耽嗜。與此相違，名依出離。**

未十三、世間出世間法

**若法有漏、有諍、有愛味、依耽嗜，如是一切名為世間；若能治此，依世俗諦所起俗智及**[^5]**所引法，亦名世間。與此相違，名出世間。**

未十四、墮攝非墮攝法

**若諸世間，名墮攝法，墮有情器，欲、色、無色世間攝故。若出世間，非墮攝法，不墮前說世間攝故。**

巳八、道理差別

**云何建立道理差別？謂四道理。一、相待道理，二、證成道理，三、作用道理，四、法爾道理。如是道理差別分別，如聲聞地應知其相。**

辰三、結無過增

**如是八種品類差別，及前所說異門、體相、釋詞差別，應知如前廣略所序一切事中，能正廣辯，無過此辯。**

庚二、總攝一切2　辛一、嗢柁南標

**復次，嗢柁南曰：**

**　初聚相攝等　其次成就等　自性等因等　後廣說地等**

辛二、長行釋5　壬一、聚相攝等5　癸一、標

**有九法聚，攝一切法。**

癸二、徵

**何等為九？**

癸三、列

**一、善法聚，二、不善法聚，三、無記法聚，四、見所斷法聚，五、修所斷法聚，六、無斷法聚，七、邪性定法聚，八、正性定法聚，九、不定法聚。**

癸四、釋7　子一、善等法聚

**善等法聚，廣如意地已辯其相。**

　　廣如意地已辯其相者：謂如意地決擇中說應知。（陵本五十五卷五頁4405）

子二、見所斷法聚

**見所斷法聚者，謂一切見，若依見等貪瞋癡慢，若惡趣業，若於諸諦猶豫疑等。**

子三、修所斷法聚

**修所斷法聚者，謂餘一切所應斷法。**

子四、無斷法聚

**無斷法聚者，謂無漏法。**

子五、邪性定法聚

**邪性定法聚者，謂無間業及斷善根。**

子六、正性定法聚

**正性定法聚者，謂學無學所有諸法。**

子七、不定法聚

**不定法聚者，謂餘非學非無學法。**

癸五、簡

**應知此中所有諸法，自性相攝，他性相應。**

　　自性相攝等者：若法自性同一種類，說彼諸法自性相攝。若與他法剎那俱起，說彼諸法他性相應。

壬二、成就等3　癸一、辨成就2　子一、可得2　丑一、成就善法及無記法

**或有一類補特伽羅，成就善法及無記法，非不善法。謂諸聖者已離欲貪，及此異生，除種子法。**

　　除種子法者：謂此異生雖離欲貪，非永斷種，是故除之。

丑二、成就不善及無記法

**或有一類補特伽羅，成就不善及無記法，非諸善法。謂斷善根補特伽羅，除種子法。**

　　除種子法者：意地中說：無貪瞋等亦名善根。但由安立現行善根相違相續，名斷善根；非由永拔彼種子故。（陵本一卷十三頁63）此應準知。

子二、不可得

**無有成就善不善法，非無記法；或唯不善、或唯無記而可得者。**

癸二、明得捨3　子一、總標

**又於此中，應知諸法如其所應，若得、若捨。**

子二、舉類

**謂有一類，由受所受故，或捨所受故，或邪推求故，或正推求故，或轉形故，或法爾故，或離欲故，或加行故，或退失故，或得果故，或死生故，而有得捨。**

子三、釋相9　丑一、由受捨所受

**如別解脫律儀等法，由受彼故得，由捨彼故捨。**

丑二、由邪正推求

**若諸善法，由邪推求故捨，由正推求故得。**

丑三、由轉形

**由轉形故，捨苾芻律儀、或苾芻尼律儀，隨得其一。二形生故，一切永捨。**

丑四、由法爾

**由法爾故，世間壞時，能入法爾所得靜慮。**

丑五、由離欲

**由離欲故，能得上地所有善法。**

丑六、由加行

**由加行故，能發依彼所引功德，令現在前。**

丑七、由退失

**由退失故，還得先時諸下劣法。**

丑八、由得果

**由得果故，捨諸世法，得出世法及後明淨世間善法。**

丑九、由死生2　寅一、舉所得

**由死生故，若生下時，獲於生得善及不善、無記諸法；若生上時，唯得善法及無記法。**

寅二、顯所捨

**諸有所捨，如其所應，亦隨覺了。**

癸三、釋道理2　子一、諸心心所相應相攝

**無有相違諸心心所而共相應，及與相攝。即此剎那行，還與此剎那。**

　　即此剎那行還與此剎那者：謂同一剎那中，無相違法可共相應，及與相攝故。

子二、諸行因果流轉差別2　丑一、生死流轉2　寅一、顯有果

**又無一切生死諸行可永斷法。**

　　又無一切生死諸行可永斷法者：謂依一切生死諸行，無有堪能永斷生死眾苦故，唯依道諦能永斷故。

寅二、顯有因

**又無諸行先未曾生，欻然今**[^6]**起。**

丑二、剎那流轉

**又一切行皆剎那生，生剎那後必無停住，諸行一生、一住、一滅。**

　　必無停住諸行一生一住一滅者：義顯諸行生已即滅，無有諸行一剎那生、一剎那住、一剎那滅故。

壬三、自性等6　癸一、無二自性

**又一切法一一自性，無有第二自性可得。**

　　又一切法一一自性等者：謂一切法從種生現，前後相續，無二種子俱時生義，由是故說無有第二自性可得。

癸二、無二相應

**又定無有同類二法一時相應，即由第二自性無故。**

癸三、無二作用

**又非一法有乖異相二種作用。**

癸四、不依自轉

**又一切行依於他轉，而不自依。**

癸五、不與自俱

**又非自性與自性俱，亦不隨轉。**

　　又非自性與自性俱等者：各自種子一一而生，不同剎那，名非自性與自性俱。各待眾緣，無隨轉性，名不隨轉。

癸六、不為自緣

**又非即此一剎那心與此剎那心為所緣。**

壬四、因等2　癸一、簡非因

**又非即此剎那自性與此剎那自性為因，亦非後生為前生因，亦非同類為異類因。**

癸二、隨難釋

**如不善望善，善望不善，而作無記異熟果因。**

壬五、廣說地等2　癸一、嗢柁南標

**廣說地等嗢柁南曰：**

**　初諸地諸依　次諦智加行　三摩地根道　對治行修習**

**　有漏無漏法　諸果諸因緣　立補特伽羅　後遍知究竟**

癸二、長行釋14　子一、諸地3　丑一、標列種類

**有九種地。何等為九？一、資糧地，二、方便地，三、觀行地，四、見地，五、修地，六、有學地，七、無學地，八、聖者地，九、異生地。**

丑二、略釋次第

**先應積集出世資糧，次為盡漏勤修方便，次修隨順決擇分時正觀諸諦，次能證入正性離生，次後漸證四沙門果。**

丑三、料簡地名

**此中前三是有學地，其第四果是無學地。證離生已，一切世間漸昇進道名為修地。即總攝見學無學地名聖者地。此餘一切名異生地，謂若未修加行、若已修加行、若已離欲一切異生。**

子二、諸依

**復有九依，能盡諸漏。何等為九？謂未至定，若初靜慮，靜慮中間，餘三靜慮及三無色，除第一有。**

子三、諸諦

**復有四聖諦，能為盡淨惑所。**

子四、諸智

**復有十智，能覺一切所知境界。謂法智，類智，若世俗智，若他心智，若苦等智，盡、無生智。此廣分別如聲聞地。**

　　此廣分別如聲聞地者：前說：若世俗智，能知假立所知。法智、類智、苦智、集智、滅智、道智，能知勝義所知。他心智，能知他心淨不淨行所知。乃至廣說。（陵本六十九卷九頁5203）[^7]名廣分別。然此應是思所成地所決擇義，非聲聞地，誤如前知。

子五、諸加行

**又瑜伽師有五加行。一、為欲證入正性離生，二、為得上果，三、為進離欲，四、為欲轉根，五、為引功德。**

子六、諸三摩地

**復有瑜伽三三摩地。一、空三摩地，二、無願三摩地，三、無相三摩地。**

子七、諸根

**復有三種一切行向住果者根。一、未知欲知根，是行預流果向者根。二、已知根，是預流果已上，乃至行阿羅漢果向者根。三、具知根，是住阿羅漢果者根。**

子八、諸道2　丑一、標列

**復有九道。云何為九？一、世間道，二、出世道，三、加行道，四、無間道，五、解脫道，六、勝進道，七、下品道，八、中品道，九、上品道。**

丑二、隨釋9　寅一、世間道

**世間道者，謂由此故，能證世間諸煩惱斷；或不證斷，能往善趣、或往惡趣。**

寅二、出世道

**出世道者，謂由此故，能證究竟諸煩惱斷。**

寅三、加行道

**加行道者，謂為斷惑勤修加行。**

寅四、無間道

**無間道者，謂正斷惑。**

寅五、解脫道

**解脫道者，謂斷無間心得解脫。**

寅六、勝進道

**勝進道者，謂從此後發勝加行。**

寅七、下品道

**下品道者，謂能對治上品煩惱。**

寅八、中品道

**中品道者，謂能對治中品煩惱。**

寅九、上品道

**上品道者，謂能對治下品煩惱。**

子九、諸對治等2　丑一、出種類3　寅一、諸對治

**復有四種對治。一、厭壞對治，二、斷滅對治，三、任持對治，四、遠分對治。**

寅二、諸行相

**復有十六行相，謂觀諸諦為無常等，如前已辯。**

　　復有十六行相等者：聲聞地說：由四種行了苦諦相，謂無常行、苦行、空行、無我行。由四種行了集諦相，謂因行、集行、起行、緣行。由四種行了滅諦相，謂滅行、靜行、妙行、離行。由四種行了道諦相，謂道行、如行、行行、出行。（陵本三十四卷一頁2733）如彼廣辯應知。

寅三、諸修習

**復有八種修習。**

丑二、指觀相

**如是對治，如是行相，如是修習，如前定地及聲聞地應觀其相。**

　　復有八種修習者：聲聞地說：當知修業略有八種。一、有一類法由修故得，二、有一類法由修故習，三、有一類法由修故淨，四、有一類法由修故遣，五、有一類法由修故知，六、有一類法由修故斷，七、有一類法由修故證，八、有一類法由修故遠。（陵本三十四卷二十二頁2800）如彼別釋應知。

子十、有漏無漏法

**復有二品，攝一切法。一、有漏法，二、無漏法。此二**[^8]**如前應知已辯。**

　　此二如前應知已辯者：前說：由五相故，建立有漏諸法差別。又由五相，建立無漏諸法差別。如彼廣辯應知。（陵本六十五卷十頁5184）

子十一、諸果等2　丑一、出種類3　寅一、諸果

**復有五果。一、異熟果，二、等流果，三、離繫果，四、士用果，五、增上果。**

寅二、諸因

**復有十因。一、隨說因，二、觀待因，三、牽引因，四、攝受因，五、生起因，六、引發因，七、定異因，八、同事因，九、相違因，十、不相違因。**

寅三、諸緣

**復有四緣。一、因緣，二、等無間緣，三、所緣緣，四、增上緣。**

丑二、指辨相

**如是一切果因及緣，如菩薩地等已辯其相。**

　　如菩薩地等已辯其相者：前菩薩地及有尋有伺地，廣辯十因、四緣、五果，其相應知。

子十二、諸補特伽羅2　丑一、辨3　寅一、七種

**復有七種補特伽羅，謂隨信行等。**

　　謂隨信行等者：等取隨法行、信勝解、見至、身證、慧解脫、俱解脫，故說七種。由加行差別，建立隨信行及隨法行補特伽羅。由定差別，建立身證補特伽羅。由障差別，建立慧解脫、俱解脫阿羅漢。義如聲聞地說應知。（陵本二十六卷[^9]十二頁2205）

寅二、六種

**復有六種阿羅漢，謂退法等。**

寅三、八種

**復有八種補特伽羅，謂行四向及住四果。**

丑二、指

**建立應知如聲聞地。**

子十三、諸遍智

**復有六種遍智。一者、不定地有漏諦遍智，二者、定地有漏諦遍智，三者、無漏無為諦遍智，四者、無漏有為諦遍智，五者、順下分結遍智，六者、順上分結遍智。**

子十四、二究竟2　丑一、標列

**復有二種究竟。一者、智究竟，二者、斷究竟。**

丑二、隨釋2　寅一、智究竟

**智究竟者，謂盡、無生智。自斯已後，為斷煩惱無復應知。**

寅二、斷究竟

**斷究竟者，謂遍究竟諸煩惱斷。由彼斷故，圓滿究竟證心解脫及慧解脫。**

戊三、結指所餘

**如是略引隨順此論境智相應摩怛理迦所有宗要，其餘一切隨此方隅，皆當覺了。**

丙四、結勸所學2　丁一、指前相

**遍行一切摩怛理迦，如攝釋分應知其相。**

　　遍行一切摩怛理迦等者：攝釋分說：且如一切了義經，皆名摩怛理迦。謂於是處，世尊自廣分別諸法體相。乃至廣說又如諸字，若無摩怛理迦，即不明了。如是契經等十二分聖教，若不建立諸法體相，即不明了；若建立已，即得明了。（陵本八十一卷十二頁6203）由是應知說遍行義。

丁二、勸應思

**如來法教數無限量，何能窮到無邊彼岸。隨此方隅、隨此引發、隨此義趣，諸聰慧者，於餘一切應正尋思、應正覺了。**

**瑜伽師地論科句披尋記卷第一百**

[^1]: 「任」，大正作「住」。

[^2]: 「己」，陵本作「已」。

[^3]: 「利養恭敬」，大正、陵本作「恭敬利養」。

[^4]: 編按：此段引文原在卷六十六，韓清淨將之調整至卷六十一。

[^5]: 「及」，大正作「乃」。

[^6]: 「今」，大正作「令」。

[^7]: 編按：此段引文原在卷六十九，韓清淨將之調整至卷六十五。

[^8]: 「二」，大正作「二法」。

[^9]: 「二十六卷」，鉛版等披尋記作「六十二卷」，韓清淨手稿無誤。
