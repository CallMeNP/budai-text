# 瑜伽師地論科句披尋記卷第十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中思所成地第十一之四**

卯六、善語2　辰一、舉頌言

　**賢聖嘗**[^1]**說最善語　愛非不愛語第二**

**　諦非不諦語第三　法非非法語第四**

辰二、長行釋2　巳一、別釋頌2　午一、標釋善語2　未一、總標

**今此頌中，言善語者，所謂善說、善言、善論。**

　　所謂善說善言善論者：此三皆是善語異名。無倒記別，是名善說。語具圓滿，是名善言。正斷他惑，是名善論。

**當知善說有三種相。所謂悅意、無染、唯善。**

未二、別釋3　申一、愛語

**由第一語，令他慶悅。**

申二、諦語

**由第二語，令自尸羅終無穿闕。**

申三、法語

**由第三語，能令他人出不善處，安住善處，因此引攝利益安樂。**

　　由第一語令他慶悅等者：此釋前說悅意、無染、唯善三差別相。當知悅意，即愛語相。無染，即諦語相。唯善，即法語相。由此道理，下辯義中說此三相，名為釋句。

午二、料簡差別3　未一、愛語

**或有愛語，非諦、非法。謂如有一，以美妙言，稱讚他人非真實德。**

未二、諦語

**或有諦語，非愛、非法。謂如有一，以染汙心，發麤惡言，訶責他人真實過惡。**

未三、法語

**或有法語，非愛、非諦**[^2]**。謂如有一，善知稱讚及與訶責，知可稱讚、可訶責已，然不稱讚，亦不訶責。唯善方便為說正法，能令彼人出不善處安住善處。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，所有善語，若標、若釋。**

午三、結

**當知是名此中略義。**

卯七、正行果利2　辰一、舉頌言

　**信慚戒施法　善人所稱讚　是名趣天道　能往天世間**

辰二、長行釋2　巳一、別釋頌2　午一、依出家辨2　未一、釋頌初一句5　申一、信

**此頌所明，謂如有一，於佛所證法毗奈耶，獲得正信。**

申二、慚

**恥在居家。**

申三、戒

**受持淨戒。趣得衣服、飲食、臥具，便生喜足；減除器物，儉約資緣。**

申四、施

**凡所獲得如法利養，終無私隱，必與智人同梵行者而共受用。**

　　趣得衣服飲食臥具等者：趣謂追求，得謂獲得。謂於隨一衣服、飲食、臥具等事，若追求時，知量而取；若獲得時，無染受用。常生歡喜，生正知足，是名喜足。

申五、法

**所有正法初中後善，稱揚梵行。所謂契經乃至論議，皆能受持、研尋、究達，傳授他人，廣為開闡。**

　　所有正法初中後善等者：攝異門分說：初善者，謂聽聞時歡喜故。中善者，謂修行時無有艱苦，遠離二邊，依中道行故。後善者，謂極究竟離諸垢故，及一切究竟離欲為後邊故。又梵行者，謂八聖支道。（陵本八十三卷十二頁6312）契經乃至論議，如聲聞地別釋應知。（陵本二十五卷六頁2091）由具聞慧，名能受持。由具思慧，名能研尋。由具修慧，名能究達。悲愍他故，傳授於彼。隨其所受，能正開示，名廣開闡。

未二、釋頌後三句2　申一、標

**彼既成就是諸善法，當知必獲三種勝利。**

申二、列3　酉一、第二句

**一者、諸佛諸佛弟子真實善人之所稱讚。**

　　諸佛諸佛弟子真實善人之所稱讚者：此釋頌中善人所稱讚句。諸佛及聖弟子，皆已見諦，證無漏智，是名真實善人。由具信慚，故為稱讚。

酉二、第三句

**二者、若彼尸羅財施之所攝引福德資糧、法施攝引智慧資糧善圓滿者，便得趣入證解脫處，清淨諸天眾同分中。**

　　便得趣入證解脫處清淨諸天眾同分中者：此釋頌中趣天道句。顯揚論說：或有處清淨身清淨，謂色無色界已見諦者。（顯揚論十八卷十七頁31,572b）即此所說證解脫處，清淨諸天眾同分中。由已見諦，名證解脫；色無色界，名清淨處故。

酉三、第四句

**三者、若彼二種資糧猶未圓滿，便能令彼速得圓滿。身壞已後定生善趣，多往天上樂世界中。**

午二、依在家辨2　未一、釋頌初一句

**復有差別。謂如有一，於佛所證法毗奈耶獲得正信；信惡尸羅當墮惡趣，信慳貪者得貧窮報。如是信已，於現法中惡戒、慳貪深生羞恥。以羞恥故，棄惡尸羅，受清淨戒；棄捨慳貪，以無垢心安處居家，廣說乃至善行布施。**

未二、釋頌後三句

**由此因緣，於現法中聖賢所讚；身壞已後，乃至當生善趣天上樂世界中。**

　　復有差別等者：此中顯示在家正行，及正行果所有勝利。是故於正行中，略無有法；正行果中，略無趣天道勝利。

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，在家、出家二種正行，及正行果所有勝利。**

午三、結

**當知是名此中略義。**

卯八、多聞2　辰一、舉頌言

　**多聞能知法　多聞能遠惡　多聞捨無義　多聞得涅槃**

辰二、長行釋2　巳一、別釋頌2　午一、依世間道2　未一、釋頌第一句

**此頌所明，謂如有一，於依先時正所應作施論、戒論、生天之論，無倒教法恭敬聽聞；聞已遂能了知其義。**

　　於依先時正所應作施論等者：謂於諸欲，能廣開示過患出離清淨品法，是名正所應作施論、戒論、生天之論。此為善說正法者，初時所作無倒言論。義如聲聞地說。（陵本二十五卷五頁2085）是故此說先時正所應作無倒教法。

**謂現法中種種惡行，及當惡趣苦無義因諸惡行所，應速遠離；及往善趣，捨生惡趣苦無義因。**

　　及當惡趣苦無義因諸惡行所者：謂諸煩惱能生眾苦，當墮惡趣，名當惡趣苦無義因。又此為因，能與惡行為所依處，是故說言諸惡行所。

未二、釋頌第二句

**彼由了知如是法義，法隨法行，能遠苦因、能引樂因；由此因緣，得樂捨苦。**

　　彼由了知如是法義等者：無倒聞思，及善身語意業，是名法隨法行。由此不墮惡趣，當往善趣，是名能遠苦因、能引樂因。

午二、依出世道2　未一、釋頌第三句

**若於增上四聖諦等相應教法恭敬聽聞，聞已遂能了知其義。謂一切有生死大苦寂靜涅槃。**

　　謂一切有生死大苦寂靜涅槃者：於三界中，諸生死苦皆永寂靜，是即涅槃。了知此者，名了知義，謂勝義諦之所攝故。

未二、釋頌第四句2　申一、約根已熟補特伽羅辨

**彼由了知如是法義，若根已熟，資糧已滿，便能獲得如是義識。心清淨故，纔聞法已，於諸聖諦未現觀者，能入現觀；已現觀者，便得漏盡。**

　　若根已熟資糧已滿等者：聲聞地說：謂有如是補特伽羅，已能獲得最後有身。謂住於此能般涅槃，或能趣入正性離生。是名已成熟補特伽羅。（陵本二十一卷十五頁1863）此說能入現觀及得漏盡，如義應知。

申二、約根未熟補特伽羅辨

**若根未熟，資糧未滿，即由如是遠離諸惡，依增上戒起增上心，依增上心發增上慧，由此能捨一切苦本煩惱無義，證得涅槃。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，先聞正法，如理思惟；先如理思，法隨法行；法隨法行為先因故，得勝利果。**

午三、結

**當知是名此中略義。**

　　今當略辯上所說義等者：此中如理思惟，謂於世出世間二種法義。法隨法行者，謂世間道能遠苦因、能引樂因，及出世道滿與未滿所有資糧。得勝利果者，謂世間道得樂捨苦，及出世道能入現觀、證得涅槃。

卯九、離欲勝利2　辰一、舉頌言

　**智者如空無染汙　不動猶如天帝幢**

**　如泛清涼盈滿池　不樂淤泥生死海**

辰二、長行釋2　巳一、別釋頌3　午一、第一義3　未一、釋頌初句3　申一、標

**今此頌中，辯阿羅漢苾芻心善解脫，超諸戲論，猶如虛空。**

　　超諸戲論者：此中戲論，謂八世法。如下自釋，所謂利、衰，乃至苦、樂。如是一切皆不能染，是故名超八世法者。如聞所成地釋。（陵本十五卷二頁1279）

申二、徵

**何以故？**

申三、釋2　酉一、舉喻

**譬如虛空離諸戲論，淨與不淨皆不能染。**

酉二、合法

**諸阿羅漢亦復如是，一切世法若順、若違皆不能染，所謂利、衰，乃至苦、樂。**

未二、釋第二句

**又諸有學已離欲貪，向阿羅漢，於四念住善住其心，修無相心三摩地時，如天帝幢；於其一切動發憍舉、戲論營為、生願俱行所有貪愛，不能傾動。**

　　於其一切動發憍舉等者：此中略顯三種不能傾動。一、謂不為計我我慢之所傾動，即此中說動發憍舉。二、謂不為一切相之所傾動，即此中說戲論營為。三、謂不為後有愛之所傾動，即此中說生願俱行所有貪愛。

未三、釋後二句

**又諸有學已離欲貪，得不還果，於上解脫心生欲樂。譬如遊泛清冷泉池，於愛味定上分諸結熱淤泥中，終不欣樂。由於此中不欣樂故，亦不欣樂生死大海。**

　　於上解脫心生欲樂者：不還聖者，已離欲貪，未離色無色貪，是故說言於上解脫心生欲樂。

午二、第二義

**復有差別。謂阿羅漢所有飲食、言說、遊行，處無相住，有餘依苦之所隨逐。如其次第，三處應知。**

　　如其次第三處應知者：頌中四句有三相別。一、謂無染，二、謂不動，三、謂不樂生死。阿羅漢果具足證得，於其飲食、言說、遊行等，若行、若住三處，如次應知。

午三、第三義

**復有差別。謂慧解脫諸阿羅漢、有學身證，及俱解脫諸阿羅漢。如其次第，三處應知。**

　　謂慧解脫諸阿羅漢等者：聲聞地說慧解脫補特伽羅、身證補特伽羅、俱分解脫補特伽羅。（陵本二十六卷四頁十六行[^3]2181）如彼應釋。配屬頌中三所說相，如次應知。

巳二、略辨義2　午一、標

**復次，今當略辯上所說義。**

午二、釋3　未一、依離欲辨

**謂薄伽梵此中略示，離三界欲，於佛聖旨猶有餘依，離欲界貪勝進道攝，及不還果。**

未二、依勝利辨

**復有差別。謂略顯示解脫勝利、等持勝利、智慧勝利。**

未三、依學果辨

**復有差別。謂略顯示增上心、慧學所得果，及顯增上心、慧二學。**

　　今當略辯上所說義等者：此中說有三種差別。初二差別，如次配屬頌中三相。第三差別，總顯頌中三相心、慧學果所攝應知。初差別中，言於佛聖旨者，謂於聖道究竟修故，無復退失，是名於世尊所梵行已立。今說於佛聖旨，亦是此義。

卯十、知見如來2　辰一、舉頌言2　巳一、不知

　**若以色量我　以音聲尋我　欲貪所執持　彼不能知我**

　**若於內了知　於外不能見　由內果觀察　彼音聲所引**

　**若於內無知　於外而能見　由外果觀察　亦音聲所引**

　**若於內無知　於外不能見　彼普障愚夫　亦音聲所引**

巳二、正知

　**若於內了知　於外亦能見　英雄出離慧　非音聲所引**

辰二、長行釋2　巳一、別釋頌5　午一、釋第一頌3　未一、舉類

**此頌所明，謂如有一，體是異生，未斷虛妄分別欲貪。**

未二、辨相2　申一、見相測量

**觀見世尊具三十二大丈夫相，遂便測量：此薄伽梵，定是如來應正等覺，其所說法決定微妙，其弟子眾所行必善。**

　　此薄伽梵定是如來應正等覺者：菩薩地說：如來略有十種功德名號。於中能破諸魔大力軍眾，具多功德，名薄伽梵。言無虛妄，故名如來。已得一切所應得義，應作世間無上福田，應為一切恭敬供養，是故名應。如其勝義覺諸法故，名正等覺。（陵本三十八卷三頁3105）是諸異生，於此功德名號不能覺了、不能隨念，但隨聽聞，故生測量。

申二、聞聲毀謗

**彼於後時近不善人，聞不正法，隨逐他論及他音聲，信順於他，他所引攝；他所引故，於佛法僧還生毀謗。**

　　隨逐他論等者：此中他言，謂不善人，意顯外道師及弟子。除佛及佛弟子名真實善人，所餘一切，皆不善人之所攝故。內無自證，唯從他聞，是名隨逐他論及他音聲。於一切事現正隨從，是名信順。繫屬於他，名所引攝。

未三、結過

**如是皆由不如實知如來法身，故致如此。**

　　不如實知如來法身者：由是異生無聖慧眼，未證法性，故於如來法身不如實知。

午二、釋第二頌

**復有異生，由內靜慮果天眼通，遠見世尊，便作是解：此薄伽梵，定是如來應正等覺。餘如前說。**

午三、釋第三頌

**復有由外欲界繫業果報肉眼，見已測量；當知彼亦隨逐他論及他音聲，信順於他，他所引攝。**

午四、釋第四頌

**復有異生，於爾所見都無所有；彼普被障，長時為他音聲所引。**

　　復有異生於爾所見等者：前說天眼及與肉眼所觀見相，名爾所見。由是異生於內無知，復於外色都無所見，名普被障。長時無明，堪為外道之所引奪，是名長時為他音聲所引。

午五、釋第五頌3　未一、舉類

**若諸賢聖，除斷、調伏、超越欲貪，得聖慧眼。**

未二、辨相2　申一、正知見

**彼由如是聖慧眼故，於內證解如來法身。雖於外見如來色身，或見制多，或圖畫等，而能了知非第一義應正等覺。**

申二、信決定

**彼由如是於內正知，於外正觀，不隨他論及他音聲，不信順他，非他所引，於佛法僧決定信受。**

未三、結正

**如是皆由如實了知如來法身，故致如此。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，若唯世俗見如來者，則不決定；若以勝義見如來者，是則決定。**

午三、結

**當知是名此中略義。**

　　今當略辯上所說義等者：此中異生，或以天眼、或以肉眼見如來者，名唯世俗；此為他引，名不決定。若諸賢聖，於內證解如來法身，名以勝義見於如來；非他所引，故名決定。

卯十一、心染無染2　辰一、舉頌言

**　第六增上王　染時染自取　於無染不染　染者名愚夫**

辰二、長行釋2　巳一、別釋頌4　午一、釋第一句

**今此頌中，第六增上王者，謂心、意、識。**

午二、釋第二句2　未一、染時

**若有已度五暴流，未度第六意暴流；爾時其心隨逐諸定所有愛味，故名染時。**

　　第六增上王等者：此說第六意處，名增上王。心、意、識三皆意處攝，望前五處，有勝作業，名增上王。

未二、染自取

**復有補特伽羅，於長夜染取為己**[^4]**有，於可愛法執藏不捨，是故說彼為染自取。**

午三、釋第三句2　未一、釋染名

**貪名為染；因貪所生當來世苦，亦名為染。**

　　於長夜染取為己有等者：無始時來，生死苦果長所隨逐，不了知故，復生當來生死眾苦，名長夜染。此即因貪所生當來世苦，名之為染。即於此苦不生厭離，起希求願，是名取為己有。攝異門分說：藏者，謂於內所攝自體中愛故。執者，謂於我所中愛故。（陵本八十四卷十六頁6401）由是當知，此可愛法，通說自體及與境界。此即唯貪，名為染故。又復當知貪名為染，由貪能取，名染自取。因貪所生當來世苦，亦名為染；此顯苦為所取，名染自取。

未二、顯無染

**若染自取，於所染心不隨功用，攝受、遮止、修意對治作意故；如是彼心於現法中無有染汙。**

　　若染自取於所染心等者：此約貪名為染，顯無染義。貪現行時，能染於心，由是當知貪為能染，心是所染。於爾所時，若自了知雜染過患，作是思惟：必令自心隨我勢力自在而轉，不應隨順自心而轉，是名於所染心不隨功用。由是數數思擇，令有貪心捨有貪性，是名修習遮止作意。於離貪性常勤修習，安止其心，是名修習攝受作意。如是作意，意相應故，對治染意，名意對治作意。

**於無染心，此染自取當來世中因彼諸苦，亦無有染。**

　　於無染心此染自取等者：此約因貪所生當來世苦名染，顯無染義。

午四、釋第四句

**若有於彼隨作功用，而不攝受、亦不遮止、不修意對治作意故；依此苦因，長夜受苦。於此苦因不能遠離，故名愚夫。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，遠離苦因所有勝利，及顯苦因能感自苦，是愚夫性。**

午三、結

**當知是名此中略義。**

　　今當略辯上所說義等者：此中初義，配屬頌中初三句。次義，配屬頌中初二句及第四句。

卯十二、失壞善因2　辰一、舉頌言

　**有城骨為牆**[^5]**　筋肉而塗飾　其中有貪恚　慢覆所任持**

辰二、長行釋2　巳一、別釋頌2　午一、釋初半頌

**今此頌中，所言城者，謂心、意、識。此城唯以骨充磚石，筋代繩絍，肉當塗漫，為形骸牆**[^6]**周匝圍繞。**

午二、釋後半頌3　未一、標種類

**此城中有違害善說法毗奈耶所有善法，四種惡法之所任持。**

未二、舉貪等

**二是在家諸受欲者，謂貪與瞋；二是惡說法毗奈耶中而出家者，謂慢與覆。**

未三、釋任持2　申一、別辨2　酉一、由貪等

**由著諸欲、希求諸欲，與鄙穢行不相違背，**

　　由著諸欲希求諸欲等者：於已得欲染愛受用，名著諸欲。於未得欲染汙追求，名希求欲。由是因緣，若於可意事境現前，便生貪著；若不可意境現前時，便生瞋恚。常住極下、極劣、最極鄙穢欲界地中，造作貪瞋所起諸不善業，是名於鄙穢行不相違背。

**於善說法及毗奈耶尚不信受，況當修善。**

酉二、由慢等

**恃惡說法而生憍慢，不能自然趣佛世尊、或弟子所；設佛世尊、或佛弟子由悲愍故，自往其所，然彼由覆、隨煩惱、纏染汙其心，尚不如實發露己**[^7]**過，況能信解修諸善法。**

申二、總結

**如是當知，於彼善說法毗奈耶相應善法二種心城皆不能入，何況復能取為己有。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，在家、出家總由四種雜染因緣，失壞善說法毗奈耶。**

午三、結

**當知是名此中略義。**

　　今當略辯上所說義等者：此中四種雜染因緣，謂即貪、恚、慢、覆應知。

卯十三、擾亂對治2　辰一、舉頌言

　**如龜藏支於自殼**[^8]**　苾芻善攝意尋思**

**　無所依止不惱他　證般涅槃無所謗**

辰二、長行釋2　巳一、別釋頌3　午一、釋頌初二句2　未一、捨惡尋

**此頌所明，謂如有一，依初靜慮捨三惡尋，所謂欲尋、恚尋、害尋。**

未二、捨善尋3　申一、標

**又能棄捨初靜慮地諸善尋思，安住無尋無伺定中。**

申二、喻

**如龜藏支於其自殼，略攝尋思亦復如是。**

申三、釋

**無尋無伺定者，應知此上乃至有頂。**

午二、釋頌第三句2　未一、無依止

**彼於此定正安住時，不生愛味。**

未二、不惱他3　申一、易可共住

**出已成就可愛樂法，調順柔和，易可共住，不惱有智同梵行者。**

申二、為他欣樂

**又為智人同梵行者欣樂共住。**

申三、成就無諍

**又復成就無違諍法。**

午三、釋頌第四句2　未一、證般涅槃

**彼由如是正方便故，於諸聖諦能入現觀，及得漏盡。**

　　出已成就可愛樂法等者：此說成就六種可愛樂法。堪忍他惱，是名調順。易可共住，性不惱他，與諸有同梵行者共住一處，常令歡喜，是名柔和。如聲聞地說。（陵本二十五卷二十二頁2160）云何六種可愛樂法？謂具慈愍身語意業，是名為三。於諸財物和同受用，是名第四。同戒、同見，是名第五、第六。即此六種可愛樂法，亦名成就無違諍法。聞所成地中說：又有二法，令居一處同梵行者，未生違諍遮令不生，其已生者速令止息，無鬥、無訟、無諍、無競。一者、展轉互起慈心，二者、平等受用財法。（陵本十三卷二十三頁1167）若六若二，開合不同，然義無異，應可準知。

未二、無所誹謗2　申一、由正了知

**彼於諸法不由他信，獲得善淨勝智見故，如實了知法真是法，毗奈耶真是毗奈耶。**

　　彼於諸法不由他信等者：謂於諸法，由淨智見，如實現證，非緣於他而生信解，是名不由他信。攝異門分說：善說法者，道理所攝故，任持勝德故。毗奈耶者，隨順一切煩惱滅故。（陵本八十三卷八頁6299）此中法毗奈耶，應如是知。

申二、離顛倒見

**由如是知故，終不依止諸見顛倒，於法謗法，及於非法亦謗非法；終不顯示非法為法，法為非法，非毗奈耶為毗奈耶，或毗奈耶為非毗奈耶。**

　　於法謗法等者：如有說言：無有妙行，無有惡行，及無妙行、惡行二業果及異熟。於中妙行，說名為法。惡行，說名非法。誹撥俱無，名謗二種。

巳二、略辨義3　午一、標

**復次，今當略辯上所說義。**

午二、釋3　未一、標

**謂薄伽梵此中略示，善說法者四種擾亂斷對治道。**

未二、徵

**何等名為四種擾亂？**

未三、列

**一、染不染尋思擾亂，二、於勝定愛味擾亂，三、互相違諍訟擾亂，四、於正道誹謗擾亂。**

午三、結

**當知是名此中略義。**

　　今當略辯上所說義等者：如次配屬頌中四相應知。

卯十四、捨壽行別2　辰一、舉頌言

　**等不等而生　牟尼捨有行　內樂定差別　如俱舍卵生**

辰二、長行釋2　巳一、別釋頌2　午一、顯差別2　未一、示現所依2　申一、色身等

**此頌所明，謂佛示現住最後有菩薩位時，先所獲得三十有二大丈夫相，八十隨好圓滿莊嚴妙色身生，於後證得阿耨多羅三藐三菩提時，其色身生與前正等。**

申二、名身不等

**其名身生，由勝無漏不相似故，與前不等。**

未二、示現棄捨2　申一、標依定力

**又佛示現內寂靜樂及沙**[^9]**門樂為依止故，得定自在；如定心力，捨諸壽行及諸有行。**

　　又佛示現內寂靜樂及沙門樂等者：於現法中住靜慮樂，是名內寂靜樂。無漏界中離貪瞋癡，證勝義樂，名沙門樂。由此二種為依止故，得定自在。即此為依，捨諸壽行及諸有行。此中捨有餘依，名捨壽行。盡苦邊際，名捨有行。

申二、辨等不等2　酉一、色身等

**彼捨邊際妙色身生，與前正等。**

酉二、名身不等

**其名身生與前不等，故有差別。**

　　其名身生與前不等者：此名身生，謂定自在。由此殊勝不相似故，與前不等。

午二、喻道理3　未一、舉喻

**如因其殼**[^10]**卵生雞等，依卵而生，即此生已，漸漸增長，種類相似，破殼而出。**

未二、合法

**如是如來色身、名身差別道理，當知亦爾。**

　　如因其殼等者：此中殼言，喻彼無明，由覆藏義，是殼義故。卵生雞等，依卵而生者，喻依色身勝名身生。即此生已，漸漸增長，種類相似者，喻定自在。破殼而出者，喻捨壽行，及諸有行。

未三、別釋

**此中差別，謂佛世尊若不棄捨諸壽行者，應滿壽量方般涅槃。定力所持，捨壽行故，不滿壽量而般涅槃。**

巳二、結略義3　午一、標

**復次，今當略辯上所說義。**

午二、釋

**謂薄伽梵此中略示，捨諸壽行，色身、名身二種差別，及顯棄捨所依因緣。**

午三、結

**當知是名此中略義。**

　　今當略辯上所說義等者：此中初義，配屬頌初二句。次義，配屬頌後二句。

卯十五、貪瞋癡愛2　辰一、舉頌言

　**無淤泥等欲　無魑魅等瞋　無羅網等癡　無江河等愛**

辰二、長行釋2　巳一、別釋頌2　午一、舉世俗不自在法2　未一、標

**此頌所明，謂有四種能為世俗不自在法，世間現見能令有情不自在轉。**

未二、列

**一者、陷溺淤泥；二者、鬼魅所著；三者、入於羅網；四者、墮駛流河，隨流漂溺。**

　　能為世俗不自在法者：淤泥等法，唯假安立，無有實體，是名世俗。能令有情不自在轉，故名世俗不自在法。

午二、喻真實不自在法3　未一、標

**復有四種能為真實不自在法，能令有情不自在轉，當知亦爾。**

　　能為真實不自在法者：此中真實，翻前世俗應知。謂貪瞋等，實有體性，非唯假立故。

未二、徵

**何等為四？**

未三、釋4　申一、欲

**謂如有一，生長欲界，陷溺不淨腥臊生臭諸欲淤泥，不能自在引發守護增長善法。**

　　陷溺不淨腥臊生臭等者：此中不淨，是其總句。腥臊生臭，是其別句。受用飲食，變壞所成，故名腥臊。諸肉血等，變壞所成，故名生臭。陷溺如是諸欲泥中，於未生善不能自在引發，於已生善不能守護及與增長，由是說名不自在法。

申二、瞋

**又如有一，棄捨諸欲，於善說法毗奈耶中而得出家。心懷忿怒，性多惡言；由忿所持，不得自在；不數學處，動生違越；於諸智者同梵行所，屢以麤言擊刺、訶擯、侵惱、毀辱。**

　　不數學處動生違越者：謂於二百五十學處不能受學，是名不數學處。或受學已，恆行毀犯，是名動生違越。

申三、癡

**又如有一，棄捨諸欲，於惡說法毗奈耶中而得出家，入諸惡魔大癡**[^11]**見網。彼既入已，流轉生死，不得自在。**

申四、愛

**又如有一，生長上分諸離欲地，於諸愛結未能永斷，亦未遍知，不得自在，還生下界，順流而住，難可出離。**

　　於諸愛結未能永斷等者：此中愛結，謂下分貪。未斷彼種，名未永斷。不了過患，名未遍知。

巳二、略辨義2　午一、標

**復次，今當略辯上所說義。**

午二、釋2　未一、總顯

**謂薄伽梵此中略示，諸界、諸品愚夫纏縛。**

未二、別辨2　申一、舉能障4　酉一、障淨出家

**復有差別。謂如有一，陷欲淤泥，不能自在於善說法毗奈耶中清淨出家。**

酉二、障離恚害

**又如有一，為性忿怒，忿怒所蔽，憤恚纏心，尚於自身或害、或損，何況於他。**

酉三、障敬父母

**又如有一，成就癡品諸惡邪見。謂無父母，毀謗父母；於父母所反希敬養，況自能為。**

酉四、障行惠施

**又如有一，廣集諸欲，貪愛所漂，不得自在；尚不欲自食，況能惠於他。**

　　尚不欲自食等者：謂於諸欲尚不欲自受用，何況惠施於他。當知此為貪愛所漂，令不自在，是故頌中喻如江河。

申二、顯所障2　酉一、標

**如是四法，當知能障諸聰慧者四應知法。**

酉二、列

**謂善說法毗奈耶中清淨出家、遠離恚害、敬事父母、樂行惠**[^12]**施。**

卯十六、佛無戲論2　辰一、舉頌言

　**虛空無鳥跡　外道無沙門　愚夫樂戲論　如來則無有**

辰二、長行釋2　巳一、別釋頌2　午一、總攝三求

**此頌所明，謂有眾生希樂勝欲，欲求所攝；又有眾生希樂勝身，有求所攝；又有眾生希樂沙門及婆羅門所有解脫，梵行求攝。**

　　希樂勝欲欲求所攝等者：此中說有欲求、有求，及梵行求。若有眾生墮欲求者，一切皆為三種欲生。墮有求者，一切皆為三種樂生。墮梵行求者，一切皆為求無漏界。或復有一為求不動空無邊處、識無邊處、無所有處、非想非非想處，起邪分別，謂為解脫，當知此名邪梵行求。如有尋有伺地說應知。（陵本五卷七頁342）

午二、別辨其相4　未一、釋頌第一句2　申一、標攝

**此中欲求、有求攝者，謂我因少分布施、少分持戒，當得往生善趣天上樂世界中，以妙五欲而自賞納，歡娛遊戲。彼既修習如是願已，得最勝欲及最勝身。**

申二、喻成

**譬如眾鳥翱翔虛空，遍虛空中無安足處。如是眾生，於其所得無常諸欲及身分中都無安住，當知亦爾。**

未二、釋頌第二句2　申一、標列

**若樂沙門及婆羅門所有解脫梵行求攝，復有二種。或依善說法，或依惡說法。**

申二、隨釋2　酉一、無沙門

**依惡說法諸外道輩，并無沙門。依善說法邪梵行求所攝受者，亦無沙門。**

酉二、有沙門

**正梵行求所攝受者，得有沙門。**

　　依惡說法諸外道輩并無沙門等者：聲聞地說四種沙門。一、勝道沙門，二、說道沙門，三、活道沙門，四、壞道沙門。此初沙門，廣說乃至第四沙門，於外沙門、婆羅門教空無所有。若於是處，八支聖道安立可得，即於是處有初沙門，廣說乃至第四沙門。（陵本二十九卷十八頁2461）此中說無沙門及有沙門，義應準知。又善說法邪梵行求所攝受者，為求不動，妄執解脫，八支聖道不得安立，是故說彼亦無沙門，由說聖道名沙門故。

未三、釋頌第三句

**又此一切三門所攝，或欲求門、或有求門、或梵行求門。如是皆名樂著戲論。**

　　如是皆名樂著戲論者：由墮欲求、有求、邪梵行求，於所生處起希趣欲，即於彼彼境界起戲論愛，依此說名樂著戲論。

未四、釋頌第四句

**當知如來棄捨一切所有希求，故無戲論。即以此義，類知如來諸弟子眾，正梵行求所攝受者，亦無戲論。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，離善說法及毗奈耶勤精進者，皆空無益。**

午三、結

**當知是名此中略義。**

卯十七、真實牟尼2　辰一、舉頌言

　**住戲論皆無　踰牆塹離愛　牟尼遊世間　天人不能識**

辰二、長行釋2　巳一、別釋頌2　午一、愚夫攝2　未一、出輕毀

**此頌所明，謂阿羅漢苾芻永離貪愛，由四種相，於惡魔怨一切愚夫所繫屬主，解脫自在，隨意遊行空閑聚落。**

　　由四種相等者：謂離識住，及離戲論、踰欲愛牆、踰無明塹，是名四相。由此不為魔怨之所驅役，是名解脫自在。言魔怨者，略有四種。謂蘊魔、煩惱魔、死魔、天魔。如聲聞地釋。（陵本二十九卷二十一頁2473）如是魔怨，一切愚夫之所繫屬，故得主名，愚夫是彼所驅役故。

**有諸愚夫，遇見如是真阿羅漢，於最究竟自在遊行，不如實知，便於二處妄生輕毀。云何此善男子棄捨自屬養命珍財，乃求屬他資生眾具？何故棄捨生天方便，苦勤精進求有斷滅？**

未二、顯難識2　申一、人

**是諸愚夫見生天上有勝功德，見處居家有多財產，故於牟尼妄生輕忽。**

申二、天

**彼所事天，於此牟尼廣大功德尚不能了，況能事者而能識知。**

午二、牟尼攝2　未一、徵

**云何離愛諸阿羅漢由四種相，於惡魔怨一切愚夫所繫屬主，解脫自在？**

未二、釋4　申一、離四識住

**謂諸愚夫由四識住，為魔怨主之所驅役，令生死中往還五趣；非阿羅漢。**

　　謂諸愚夫由四識住等者：色、受、想、行，名四識住，由彼識蘊於此住故。謂諸異生補特伽羅，未得厭離對治喜愛，由所潤識能取能滿當來內身，由此展轉能取能滿不能棄捨諸異生性，以於內身能取能滿故，於流轉中相續決定，是名為住。如決擇分說。（陵本五十四卷二頁4286）此中愚夫，謂即異生。往還五趣，謂即流轉相續決定。

申二、超諸惡見

**又諸愚夫如由重過，為魔怨主之所驅役。謂或增益、或復損減諸惡見故，發起種種執刀杖等惡不善法，墮諸戲論，生諸惡趣，令造種種諸惡業緣；非阿羅漢。**

　　謂或增益或復損減諸惡見故等者：謂於無常常倒，於苦樂倒，於不淨淨倒，於無我我倒，名增益見。謂無施與等諸邪見行，名損減見。由是起邪分別，能引無義，不能引義，名墮戲論。餘相易知。

申三、踰欲愛牆

**又諸愚夫如由中過，為魔怨主之所驅役，令處欲愛繫縛垣牆，不能出離欲界生苦；非阿羅漢。**

申四、踰無明塹

**又諸愚夫如由輕過，為魔怨主之所驅役，令生色界及無色界，無明深塹周匝圍繞，閉在生死眾苦牢獄，於生等苦不得出離；非阿羅漢。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，一切愚夫羞不應羞，應羞不羞；於不應怖而生怖見，於應怖中生無怖見。**

午三、結

**當知是名此中略義。**

　　一切愚夫羞不應羞等者：謂求屬他資生眾具，是不應羞。不捨自屬養命珍財，是即應羞。苦勤精進，求有斷滅，是不應怖。為魔怨主之所驅役，是即應怖。若於此四生顛倒見，是名愚夫。

卯十八、蠲除四軛2　辰一、舉頌言

　**若有熏除諸尋思　於內無餘離分別**

**　超過礙著諸色想　四軛蠲除不往生**

辰二、長行釋2　巳一、別釋頌2　午一、舉有學4　未一、釋頌第一句

**此頌所明，謂如有一，已入有學位，未離欲界欲。依初靜慮，熏除欲界諸惡尋思。**

　　熏除欲界諸惡尋思者：謂欲、恚、害不善尋伺，名惡尋思，由此能令墮惡趣故。

未二、釋頌第二句

**依第二靜慮，內等清淨心一趣性，初靜慮地所有分別無餘永離，無復分別。**

　　內等清淨心一趣性等者：顯揚論說：內等淨者，謂為對治尋伺故，攝念正知，於自內體其心捨住，遠離尋伺塵濁法故，名內等淨。心定一趣者，謂如是入時多相續住，諸尋伺法恆不現行。（顯揚二卷六頁31,487a）由內等淨，說初靜慮地所有分別無餘永離。由心一趣，說無復分別。其義應知。

未三、釋頌第三句2　申一、超礙著

**依第三靜慮，超過第二靜慮地諸喜礙著。依第四靜慮，超過第三靜慮地諸樂礙著。**

申二、超色想

**依無色定，超過一切所有色想。**

未四、釋頌第四句4　申一、標

**如是漸次，因依諸定，乃至有頂若定、若生，蠲除四軛。**

申二、徵

**何等為四？**

申三、列

**一、蠲除染汙尋思軛，二、蠲除不染汙尋思軛，三、蠲除喜樂繫縛軛，四、蠲除一切色想軛。**

　　蠲除染汙尋伺軛者：欲惡尋思，故名染汙。初靜慮地出離尋、無恚尋、無害尋等，能治二種雜染，名不染汙。

申四、釋

**由此因緣，於諸下地不復往生。**

午二、簡異生

**當知異生雖到有頂若定、若生，猶為四軛所繫縛故，於諸下地還復往生。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，到有邊際有學、異生二種差別。**

午三、結

**當知是名此中略義。**

　　到有邊際有學異生等者：非想非非想處，名有邊際，亦名有頂。意顯異生雖到有頂若定、若生，猶為四軛所繫縛故，於諸下地還復往生。有學不爾，是名差別。

卯十九、淨信四行2　辰一、舉頌言

　**惠施令福增　防非滅怨害　修善捨諸惡　惑盡得涅槃**

辰二、長行釋2　巳一、別釋頌4　午一、第一句2　未一、惠施

**此頌所明，謂如有一，於佛所證法毗奈耶獲得正信，雖處居家，而心遠離慳垢纏縛，受持七種依福業事。**

未二、福增

**由此因緣，若行、若住，廣說如經，乃至生長如是福德。**

　　受持七種依福業事等者：此中依言，謂攝受依。有餘依地中說：云何攝受依？謂七攝受事。即自己父母、妻子、奴婢、作使、僮僕、朋友、眷屬七攝受事。（陵本五十卷二十二頁4040）於所攝受，隨攝受儀業用而轉，如菩薩地別釋其相。（陵本四十八卷二十六頁3898）是名受持七種依福業事。如契經言：諸有淨信，若善男子、或善女人，成就有依七福業事，若行、若住、若寐、若覺，恆時相續，福業漸增、福業續起，此中廣說，乃至生長如是福德。如應當知。

午二、第二句2　未一、防非

**若有復能於善說法毗奈耶中清淨出家。既出家已，具足忍力，為護尸羅，雖遭他罵、侵惱、訶責，或以身手、瓦礫、刀杖毆擊傷害；恐壞尸羅，當為障礙，心無惡念，不出惡言，唯緣彼境與慈俱心，於一切方遍滿而住。**

　　唯緣彼境與慈俱心等者：現前饒益，名慈俱心，當知此說慈無量定。由慈行相勝解遍滿具足而住，乃至十方一切無邊世界，是名於一切方遍滿而住。

未二、滅怨害

**由此因緣，於現法中自他相續所有怨害，并皆止息；當生無惱樂世界中，無多怨敵，為世欣仰，眾所樂見。**

午三、第三句2　未一、修善

**如是善修正方便已，依增上戒起增上心，依增上心發增上慧。**

未二、捨諸惡

**當於聖諦入現觀時，則能永捨趣惡趣業及諸惡趣。**

午四、第四句2　未一、惑盡

**又修如先所得道故，漸次永除所有諸結，於有餘依涅槃界中而般涅槃。**

未二、得涅槃

**如是後時，於無餘依涅槃界中，復般涅槃。**

巳二、略辨義3　午一、標

**復次，今當略辯上所說義。**

午二、釋2　未一、標

**謂薄伽梵此中略示得淨信者四種正行。**

未二、列

**一、感財富行；二、感善趣行；三、離惡趣苦，清淨修行；四、離一切苦，清淨修行。**

午三、結

**當知是名此中略義。**

　　略示得淨信者四種正行等者：如次配屬頌中四句應知。

卯二十、聖教不共2　辰一、舉頌言

　**諸惡者莫作　諸善者奉行　自調伏其心　是諸佛聖教**

辰二、長行釋2　巳一、別釋頌3　午一、諸惡莫作

**此頌所明，謂如有一，於佛所證法毗奈耶獲得正信，於一切種、一切因緣、一切處所所有惡行，皆能斷滅；**

　　於一切種一切因緣等者：身語意行，名一切種。貪瞋癡惑，名一切因緣。依有情事處，及非有情事處，名一切處所。如前自釋。（陵本十七卷五頁1469）

**於善說法毗奈耶中，能善受學尸羅律儀。**

午二、諸善奉行2　未一、標

**彼由三相奉行諸**[^13]**善。**

未二、釋

**謂善住尸羅，守別解脫清淨律儀，乃至受學所有學處。依增上戒學發增上心學，依增上心學發增上慧學。**

　　彼由三相奉行諸善等者：此中三相，謂即三學。於戒學中總有六相，如聲聞地別釋應知。（陵本二十二卷二頁1893）略不具說，故於文中置乃至言。

**彼由此故，於所知境如實知見。**

午三、調伏自心2　未一、標

**如是具足諸善法已，復由三相調伏自心。**

未二、釋

**謂如實知故，能起厭患；由厭患故，能得離染；由離染故，能得解脫。**

　　復由三相調伏自心等者：此中三相，謂即厭患、離染、解脫。攝事分說：云何厭？謂有對治現前故，起厭逆想，令諸煩惱不復現行。云何離欲？謂由修習厭心故，雖於對治不作意思惟，然於一切染愛事境貪不現行，此由伏斷增上力故。云何解脫？謂即於此伏斷對治多修習故，永拔隨眠。（陵本八十五卷十一頁6450）義應準知。

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，三學學果，顯自聖教不與他共。**

午三、結

**當知是名此中略義。**

　　略示三學學果等者：三學學果，配屬頌初三句。聖教不共，配屬頌後一句。

卯二十一、善調伏心2　辰一、舉頌言

　**難調伏輕躁　淪墜於諸欲　善調伏其心　心調引安樂**

辰二、長行釋2　巳一、別釋頌2　午一、初半頌3　未一、釋難調伏

**此頌所明，謂宣說心、若意、若識，長夜愛樂憒鬧雜處，於憒鬧處難得遠離、難可調伏。**

未二、釋輕躁

**雖彊安處無間修習諸善法中，而不一向能住離貪、離瞋、離癡，亦不一向能住策舉、無掉、寂靜；然復疾疾還生有貪、有瞋、有癡、下劣、掉舉及不寂靜。**

未三、釋淪墜諸欲

**雖彊安處內寂止中，長夜愛樂色聲香味觸故，於五欲境馳趣淪沒。**

　　而不一向能住離貪等者：此中略顯自心雜染愛樂相，廣如決擇分說應知。（陵本五十一卷十二頁4105）

午二、後半頌2　未一、釋第三句

**諸聖弟子，於如是等樂著雜染能生苦心，終不縱其令自在轉，亦不隨順；數數思擇成辦遠離，恆修善法心一境性。彼由如是正定心故，能如實知；如實知故，能起厭患；由厭患故，能得離染；由離染故，能得解脫。**

未二、釋第四句

**彼既如是善調伏心盡苦因故，於現法中得安樂住，當來眾苦亦得永盡。**

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，能不隨順長夜流轉左道之心，及不隨順所得勝利。**

午三、結

**當知是名此中略義。**

　　今當略辯上所說義等者：如次配屬頌初三句，及後一句應知。

卯二十二、善知心相2　辰一、舉頌言

　**於心相善知　能餐遠離味　靜慮常委念　受**[^14]**無染喜樂**

辰二、長行釋2　巳一、別釋頌2　午一、釋初句

**此頌所明，謂如有一，有學見跡，能善了知止、舉、捨相。**

　　能善了知止舉捨相者：謂奢摩他品所緣相及因緣相，是名止相。若由淨妙所緣境界策勵其心，及彼隨順發勤精進，是名舉相。若由所緣令心上捨，及於所緣不發所有太過精進，是名捨相。如聲聞地說應知。（陵本三十一卷八頁[^15]2572）有學見跡，覺分俱行，於此諸相知無顛倒，名善了知。

午二、釋後三句2　未一、標四功德

**由此因緣，得四功德。**

未二、配釋其相4　申一、餐遠離味

**謂心住一緣，遠離麤重，能善受用身心安樂；是初功德。**

申二、能獲靜慮

**又淨定心盡所修故、如所修故，能正審慮諸法**[^16]**道理，獲得內法毗鉢舍那；是第二功德。**

　　獲得內法毗鉢舍那者：謂依內心奢摩他故，於諸法中能正思擇、最極思擇、周遍尋思、周遍伺察，是名內法毗鉢舍那。

申三、能常委修

**彼由如是清淨止觀為依止故，於所修習菩提分法，勇猛無間，能常修習、能委修習，無懈無憚；是第三功德。**

　　能常修習能委修習等者：謂由無間方便，名常修習。若由殷重方便，名委修習。如次說名無懈無憚。

申四、獲正念等及受用樂

**彼由如是無懈憚心，獲得第一正念正知心善解脫，又能受用解脫喜樂及無染樂，於現法中得安樂住；是第四功德。**

　　獲得第一正念正知等者：阿羅漢果具足成就六恆住法。謂眼見色已乃至意了法已，無喜無憂，安住上捨，正念正知。彼於爾時，領受貪欲、瞋恚、愚癡無餘永盡，是名第一正念正知心善解脫。受用第三靜慮離喜樂故，是名解脫喜樂。受用第四靜慮捨念清淨寂靜無動樂故，名無染樂。如是於現法中領受安樂，亦即名為現法樂住。

巳二、略辨義3　午一、標

**復次，今當略辯上所說義。**

午二、釋2　未一、標

**謂薄伽梵此中略示，於相善巧四種功德。**

未二、列

**謂奢摩他所作、毗鉢舍那所作、無懈憚所作、到究竟所作。**

午三、結

**當知是名此中略義。**

　　今當略辯上所說義等者：此中四種功德，如次配屬頌後三句應知。

卯二十三、真實苾芻2　辰一、舉頌言

　**無工巧活輕自己　樂勝諸根盡解脫**

**　無家無所無希望　斷欲獨行真苾芻**

辰二、長行釋2　巳一、總標

**此頌所明，謂成就五支，永斷五支，當知得名真實苾芻。**

巳二、別釋2　午一、成就五支3　未一、徵

**何等為五？**

未二、釋5　申一、無工巧活

**謂不依止矯設方便邪活命法，亦不恃賴有勢之家，亦不修治名稱族望，亦不詐受諸佛所說、聖弟子說，猶如依止工巧處所，非法希求衣服飲食。是名初支。**

　　亦不詐受諸佛所說聖弟子說者：謂為引他令信於己，及為利養恭敬稱譽，非求涅槃、非緣涅槃而聽聞法，是名詐受諸佛所說、聖弟子說。與此相違，名不詐受。

申二、輕自己

**又復減省器物眾具，善棄珍財，衣僅蔽身，食纔充腹，知足歡喜；凡所遊行，必持衣鉢。是第二支。**

申三、樂勝

**又希慕沙門、愛樂沙門，希慕學處、愛樂學處；命難因緣，尚不違越所學禁戒，何況少小利養因緣。是第三支。**

申四、諸根盡

**又彼如是正修方便，淨命喜足，愛樂學處，於諸聖諦未現觀者，能入現觀，得清淨見；或時失**[^17]**念，暫爾發生惡不善尋，引起貪欲、瞋恚、愚癡，遲緩忘念，速復除遣。是第四支。**

　　又彼如是正修方便淨命等者：前說無工巧活，即此正修方便淨命。前說輕自己，即此喜足。前說樂勝，即此愛樂學處。由是因緣，成就第四支，謂諸根盡。此中諸根，謂貪瞋癡三不善根。由入現觀得清淨見，三不善根斷不現行，或復除遣故。

申五、解脫

**又彼修習**[^18]**如先得道，於諸結、縛、一切隨眠、隨煩惱、纏，心得解脫。是第五支。**

未三、結

**如是名為成就五支。**

午二、永斷五支3　未一、徵

**云何復名永斷五支？**

未二、釋2　申一、舉五支2　酉一、標

**謂阿羅漢苾芻，於五處所不復能犯。**

酉二、釋5　戌一、無家

**所謂不能捨所學處，而復退還。**

　　所謂不能捨所學處而復退還者：意顯不捨所受具戒，退還居家，故此順頌無家解。復有差別。聲聞地說：阿羅漢苾芻諸漏永盡，不能習近五種處所。一者、不能故思殺害諸眾生命。（陵本三十四卷二十六頁2813）即此所說不捨學處應知。

戌二、無所

**又復不能有所貯積，執為己有而受用之，亦不受用諸欲境界。**

戌三、無希望

**又復不能為財、為命，知而妄語。**

戌四、斷欲

**又復不能棄捨諸欲，行不與取。**

戌五、獨行

**亦不復能永離貪欲，獨住獨行，而更習近非梵行法，兩兩交會。**

申二、出斷因

**或計自作而招苦樂，或計他作、或自他作、或非自作亦非他作，不由因生而招苦樂。**

　　或計自作而招苦樂等者：此顯阿羅漢苾芻永斷五支所由。謂不妄計苦樂自作、他作、自他俱作、非自他作、無因而生，於緣起支，如實覺了故。

未三、結

**如是名為五支永斷。**

卯二十四、心性染淨2　辰一、舉頌言

　**心遠行獨行　無身寐於窟　能調伏難伏　我說婆羅門**

辰二、長行釋2　巳一、別釋頌2　午一、初半頌2　未一、舉心異門

**今此頌中，所言心者，亦名為意，亦名為識。**

未二、釋四行相4　申一、遠行

**此於過去一切愚夫，無量差別自體展轉及因展轉，雖無作者而流生死，前際叵知，故名遠行。**

　　無量差別自體展轉及因展轉者：三界五趣所得自體種種非一，從無始來相續不絕，是名自體展轉無量差別。隨所生處自體之中，由無始來樂著戲論、淨不淨業為因緣故，餘體種子皆悉隨逐，名因展轉無量差別。

申二、獨行

**此於現在一一而轉，第二伴心所遠離故，一切種心不頓轉故，名為獨行。**

　　此於現在一一而轉等者：於現在位剎那生時，或同分心、或異分心，不俱起故，名一一轉。由是建立等無間緣。無二自性同時并生，是名遠離第二伴心。一切種心待緣方生，無雜亂起，名不頓轉。此即釋前一一轉義。

申三、無身2　酉一、標隨轉

**又此現在，隨其自體初起現前，或由貪性、或由瞋性、或由癡性、或由一一所餘煩惱隨煩惱性，即彼自體不畢竟轉。**

　　隨其自體初起現前至不畢竟轉者：此顯心無實隨轉性。或時由貪相應現前，乃至或時由餘煩惱相應現前，即此當知彼心自體不畢竟轉。勝義伽他作如是說：畢竟共相應，不相應亦爾，非一切一切，而說心隨轉。其義正同。

酉二、舉喻成2　戌一、出異品

**如五色根，或同、或異、或劣、或勝，隨其自體初起現前，即此自體畢竟而轉。**

　　如五色根或同或異等者：諸有情類五有色根，由界、由趣、由生、由類，更互相望，或同、或異、或劣、或勝。既現前已，初後無異，名畢竟轉。

戌二、成心性3　亥一、標

**心不如是。**

亥二、徵

**何以故？**

亥三、釋

**心經彼彼日夜、剎那、臘縛等位，非一眾多種種品類，異生時生，異滅時滅。由心自性染汙之體不成實故，名為無身。**

　　非一眾多種種品類異生時生等者：謂心與彼貪等非一眾多種種品類心所有法，俱生俱滅，故成染汙。然彼自性唯是無記，實非染汙，故名無身。心心所法變異無常，剎那生滅，是名異生時生，異滅時滅。

申四、寐於窟

**此未來世居四識住而有隨眠，可於後生有往來義，名寐於窟。**

　　此未來世居四識住等者：謂心於現在世居四識住，未得厭離對治喜愛，為彼所潤，能取能滿當來內身，望未來世說有隨眠，於流轉中相續決定，故說可於後生有往來義。

午二、後半頌

**若有聰慧，由此四相，能於過、現、未來世心，如實了知，修厭離滅及心解脫；彼能超度諸薩迦耶，到於彼岸，安住陸地，名婆羅門。**

　　修厭離滅及心解脫等者：攝事分說：又於斷界未得為得勤修習故，名於諸行修厭。於無欲界未得為得勤修習故，名於諸行修離欲。於滅界未得為得勤修習故，名於諸行修滅。（陵本八十五卷十頁6448）此說修厭離滅，應可準知。前說：若婆羅門證婆羅門所應作事，超登一切薩迦耶岸，安住陸地，當知此是真婆羅門。（陵本十八卷十一頁1563）此名婆羅門，其義正同。

巳二、略辨義3　午一、標

**復次，今當略辯上所說義。**

午二、釋

**謂薄伽梵此中略示，心於過去長時染汙，無作者性；於現在世性是剎那，自性清淨；於未來世由有放逸、不放逸故，染汙、清淨。**

午三、結

**當知是名此中略義。**

　　今當略辯上所說義等者：此中過去染汙，配屬頌中心遠行義。現在自心清淨，配屬頌中獨行及無身義。未來放逸染汙，配釋頌中寐於窟義。又未來不放逸清淨，配屬頌後二句義應知。

卯二十五、在家出家染淨品別2　辰一、舉頌言5　巳一、第一問答

　**誰能覆世間　誰能令不顯　誰復能塗染　誰為大怖畏**

　**無明覆世間　放逸令不顯　戲論能塗染　苦為大怖畏**

巳二、第二問答

　**諸流處處漏　是漏誰能止　當說誰防護　眾流誰所堰**

　**世間諸流漏　是漏念能止　我說能防護　由慧故能堰**

巳三、第三問答

　**念慧與名色　今問是一切　何當永滅盡　唯願為我說**

　**念慧與名色　我說是一切　若諸識永滅　於斯永滅盡**

巳四、第四問答

　**云何念所行　諸識當永滅　今請垂方便　為釋令無疑**

　**於內外諸受　都不生欣樂　如是念所行　諸識當永滅**

巳五、第五問答

　**若諸善說法　及有學異類　彼常委能趣　請大仙為說**

　**不耽著諸欲　其心無濁染　於諸法巧念　是苾芻能趣**

辰二、長行釋3　巳一、標緣起

**此是波羅延中，因阿氏多所請問頌。**

巳二、別釋頌3　午一、釋初問答頌3　未一、初二句2　申一、辨世間2　酉一、標一切

**言世間者，略有三種。一、欲世間，二、色世間，三、無色世間。**

酉二、簡今義

**今此義中，意辯出家、在家二種世間。**

申二、辨出家2　酉一、總標列

**出家世間復有二種。一、惡說法，二、善說法。**

酉二、隨別釋2　戌一、由無明

**惡說法者，無明所覆。**

戌二、由放逸

**善說法者，由有明故，應可顯了；由放逸故，令不顯了。**

未二、第三句3　申一、總標

**若諸在家異類白衣，為諸戲論之所塗染。**

申二、別釋2　酉一、戲論2　戌一、標

**當知戲論略有三種。**

戌二、釋

**謂三種言事，名為戲論；於四種言說，有所宣談，亦名戲論；能發語言所有尋伺，亦名戲論。**

酉二、塗染

**若於過去、未來、現在三種言事，依四言說發起異類分別思惟，或違或順，是名塗染。**

申三、結成

**若前戲論，若後塗染，諸在家者多分可得，是故說彼為諸戲論之所塗染。**

　　發起異類分別思惟等者：謂依現在行，分別過去、未來曾更及未曾更種類相貌，是名發起異類分別思惟。由此思惟不可意相、或可意相顯現在前，是名或違或順。如前已說：未來無相，故無分別。如此如是當來決定不可知故，乃至廣說依現在行分別為因，生諸雜染。（陵本十六卷十二頁1405）由此當知，異類分別及塗染義。

未三、第四句

**此中惡說法者無明所覆，善說法者放逸不顯，諸在家者戲論塗染，彼於現法苦因轉時，於此苦因不能如實知是苦因；於此苦因愛樂而住。由此因緣，生當來苦，即說此苦名大怖畏。**

　　彼於現法苦因轉時等者：此中苦因，謂即無明、放逸及與戲論。有情差別隨應當知。

午二、釋第二問答頌4　未一、釋諸流漏

**又惡說法者，由無明門，從六處流漏泄眾苦；諸在家者，由戲論門，從六處流漏泄眾苦；善說法者，由放逸門，從六處流漏泄眾苦。**

　　從六處流漏泄眾苦者：眼乃至意六種暴流，名六處流。如前已說：暴流有六。謂眼暴流能見諸色，乃至意暴流能了諸法。（陵本十七卷十六頁1505）義應準知。由是暴流，住貪瞋癡，不能越度當生眾苦，是名從六處流漏泄眾苦。

未二、釋念遮止

**如是無明、放逸、戲論諸門流漏，由聞他音、內正作意，於諸行中了知過患；此相應念逆流而轉，故能遮止。如是方便，名伏對治。**

　　由聞他音內正作意等者：此句長讀，為顯念能遮止諸漏，故說相應正知能了諸行過患。兼顯正知因緣，故說由聞他音、內正作意。

未三、釋慧堰塞

**若出世間正見所攝諸無漏慧，於三種流皆能堰塞。如是方便，名斷對治。**

未四、釋俱防護

**於此流漏，若伏、若永二種對治，皆能斷故，俱名防護。**

　　於三種流皆能堰塞者：無明、放逸、戲論三門流漏，名三種流。出世間慧能令永斷，名能堰塞。

午三、釋後三問答頌2　未一、料簡染淨2　申一、一向染

**又惡說法者及在家者，一向墮於染汙品攝。**

申二、二可得

**若善說法毗奈耶中，二種可得。諸縱逸者，墮雜染品，非顯了攝；不縱逸者，墮清淨品，顯了所攝。**

未二、顯無放逸2　申一、總標

**又若已顯了、若應顯了，當知二種皆無放逸。**

　　又若已顯了等者：諸阿羅漢不為三界無明所覆，名已顯了。若諸有學猶為餘無明\[穀-禾+卵\]之所纏覆，名應顯了。如是二種清淨品攝，由是說言皆無放逸。

申二、別釋2　酉一、無學2　戌一、釋第三問答頌

**諸阿羅漢斯已顯了，於不放逸，無更須作不放逸事；於四念住，若念若慧已善修故，已善證得清淨識故，唯有決定。**

　　唯有決定者：謂阿羅漢所作已辦，更無應作，無勤功用，已到彼岸故。

**於無餘依涅槃界中，善清淨識當永滅故，若念若慧亦隨永滅。餘依所攝先業所引一切名色，亦隨滅盡。**

戌二、釋第四問答頌

**乃至彼法未永滅來，於六恆住常善安住；於離欲地所有內受，及於諸欲相應外受，不生欣樂。如是名為諸阿羅漢正念現行，乃至壽盡識方永滅。**

　　於離欲地所有內受等者：受用現法樂住，是名內受；受用外境界事，是名外受。

酉二、有學3　戌一、標

**若諸有學斯應顯了，於不放逸，應更須作不放逸事。**

戌二、釋2　亥一、釋第五問頌

**彼復二種於不放逸不放逸事，謂常所作、委悉所作。有學異類。若諸有學極七反有，或復家家、一來果等，及於現法堪般涅槃，於下分結及上分結心無染汙；為斷彼故，修習對治。**

亥二、釋第五答頌4　天一、釋後頌第一句

**又於諸欲不耽著故，諸下分結不能染汙。**

天二、釋後頌第二句

**心無濁故，諸上分結不能染汙。**

　　於下分結及上分結心無染汙等者：謂若有學極七反有，或復家家、一來果等，此於下分結心無染汙及修對治。若阿羅漢向於現法中堪般涅槃，此於上分結心無染汙及修對治。是名有學常委所作異類應知。

天三、釋後頌第三句

**又於一切有苦法中，如實知集乃至出離，於四念住善住其心。**

天四、釋後頌第四句

**修習如先所得聖道，能趣究竟。**

戌三、結

**如是修習對治道故，彼於一切不放逸中，諸所應作不放逸事，皆得究竟。**

　　又於一切有苦法中等者：於有苦法，此說苦諦。知集乃至出離，此說集、滅、道諦應知。

巳三、略辨義3　午一、標

**復次，今當略辯上所說義。**

午二、釋

**謂薄伽梵此中略示，諸在家者及於外法而出家者，決定雜染；及顯於善說法毗奈耶中而出家者，若行放逸墮染汙品，若不放逸墮清淨品。**

午三、結

**當知是名此中略義。**

　　今當略辯上所說義等者：此中決定雜染及墮[^19]染汙品，配屬第二頌。墮清淨品，配屬第四、第六、第八、第十頌應知。

卯二十六、依諸欲2　辰一、舉頌言5　巳一、諸欲愛味

　**於諸欲希求　或所期果遂　得已心定喜　至死而保愛**

巳二、諸欲過患

　**諸樂欲眾生　若退失諸欲　其色便變壞　如毒箭所中**

巳三、諸欲出離

　**若遠離諸欲　猶如毒蛇首　彼於愛世間　正念能超度**

巳四、諸欲自性2　午一、事欲

　**田事與金銀　牛馬珠環釧　女僕增諸欲　是人所耽樂**

午二、煩惱欲

　**攀緣沈下劣　變壞生諸漏　從此集眾苦　如船破水溢**

巳五、離欲功德

　**若永絕諸欲　如斷多羅頂　棄捨諸愁憂　猶蓮華水滴**

辰二、長行釋3　巳一、舉依處

**此是義品中依諸欲頌。**

巳二、別釋頌5　午一、第一頌2　未一、釋希求等

**謂如有一，希求未來所有諸欲；為獲得故，發勤方便，得已現前耽著受用。如是希求及正受用所得諸欲，由此因緣生喜生樂。**

未二、結名愛味

**如是總名諸欲愛味。**

午二、第二頌2　未一、釋退失等

**又彼希求及正受用所有諸欲，於其所得、所受用事若退失時；隨彼諸欲戀著愛味，愛箭入心，如中毒箭，受大憂苦，或致殞歿。**

未二、結名過患

**如是名為諸欲過患。**

　　愛箭入心等者：此中毒箭，喻彼苦受，樂受變壞所生苦故。集論中說：變壞故，是有色義。是故頌言：其色便變壞。心心所法，假名色故。

午三、第三頌2　未一、釋遠離相2　申一、舉毒蛇喻

**又復毒蛇，譬諸欲境；毒蛇首者，譬諸欲中所有愛味。若諸愚夫愛味諸欲，貪著受用，如蛇所螫。**

申二、不生愛著

**若有多聞諸聖弟子，遠離諸欲所有愛味，如毒蛇首，終不愛染而受用之，廣說乃至不生耽著。彼於諸色所有貪愛，乃至於觸所有貪愛，皆能調伏、斷滅、超度。**

未二、結名出離

**如是名為諸欲出離。**

午四、第四頌及第五頌2　未一、總標列

**又諸欲自性略有二種。一者、事欲，二**[^20]**、煩惱欲。**

未二、隨別釋2　申一、事欲（第四頌）2　酉一、釋2　戌一、初半頌3　亥一、標列體性

**事欲有二。一者、穀。彼所依處，謂田事。二者、財。彼所依處，謂金銀等事。**

亥二、釋彼依處2　天一、標決定

**何以故？諸求穀者，必求田事；諸求財者，必求金銀等事。**

天二、隨別廣

**求金銀等復有二種。一者、事王，二者、商賈。**

亥三、明彼方便2　天一、於求穀等

**求穀求田，方便須牛。**

天二、於求財2　地一、事王

**求財事王，方便須馬。**

地二、商賈2　玄一、舉勝方便2　黃一、列諸事

**求財商賈所有方便，若金銀等共相應者，謂諸寶珠；金銀異類不相應者，謂環釧等。**

黃二、明最勝

**此舉最勝。**

　　求財商賈所有方便等者：此中方便，略舉二種。一者、寶珠。此與金銀種類同故，眾共受用，名共相應。二、環釧等。此與金銀異類，非共受用，名不相應。

玄二、例餘當知

**若買賣言說事務，當知亦爾。**

戌二、後半頌2　亥一、舉助伴2　天一、女

**積集如是財穀事已，受用戲樂所有助伴，謂諸女色。**

天二、僕

**若未積集，招集、守護及息利中所有助伴，謂諸僮僕。**

亥二、釋耽樂

**如是財穀積集廣大，於此處所耽樂不捨。**

酉二、結

**如是一切皆名事欲。**

　　若買賣言說事務等者：此亦求財商賈所有方便，由是說言當知亦爾。

申二、煩惱欲（第五頌）2　酉一、初半頌3　戌一、攀緣

**煩惱欲者，謂於事欲隨逐愛味，依耽著識，發生種種妄分別貪。**

戌二、沈沒下劣

**又於事欲，由煩惱欲令心沈沒，成下劣性。**

戌三、變壞生諸漏

**若彼事欲變壞散失，便生諸漏，愁歎憂悲種種苦惱纏繞其心。**

酉二、後半頌

**彼由如是於現法中諸漏蔽伏無有對治，猶如船破水漸盈溢，招集當來生老病等種種苦惱。**

午五、釋第六頌2　未一、初半頌

**若於諸欲已得出離，便能永絕隨欲愛味發起貪著諸染汙識，猶如斷截多羅樹頂，不復生長。**

未二、後半頌

**又彼事欲可愛、可樂乃至可意若變壞時，非**[^21]**清淨識諸憂愁等一切苦惱皆不得住；如蓮華葉，水滴不著。**

巳三、略辨義3　午一、標

**復次，今當略辯上所說義。**

午二、釋2　未一、自性

**謂薄伽梵此中略示，諸欲愛味、過患、出離三種自性。**

未二、功過

**又顯愛味能為過患，及彼出離所有功德。**

午三、結

**當知是名此中略義。**

　　今當略辯上所說義等者：此中二義。初義，配屬前三頌。後義，配屬後三頌應知。

卯二十七、造賢善2　辰一、舉頌言

　**於過去無戀　不希求未來　現在諸法中　處處遍觀察**

**　智者所增長　無奪亦無動**

辰二、長行釋3　巳一、舉依處

**此是造賢善頌。**

巳二、別釋頌3　午一、標修梵行

**謂如有一，於佛所證法毗奈耶獲得淨信，以正信心棄捨家法，趣於非家。由五種相修行梵行，令善清淨。**

午二、別釋五相2　未一、釋5　申一、無戀

**謂能捨離居家諸行，無所顧戀；亦不緣彼心生追戀，還起染著。是名初相。**

申二、無希

**又於現法利養恭敬未來**[^22]**種類所有諸行，不生希望；亦不願求當來人天所有諸行，修行梵行。是第二相。**

　　又於現法利養恭敬未來種類所有諸行等者：依現所得利養恭敬心生味著，由味著故，發起未來種類分別思惟，是名現法利養恭敬未來種類所有諸行。依此諸行，希求未來還得如是種類利養恭敬。與此相違，名不希求未來。

申三、觀察2　酉一、釋3　戌一、於法安立

**又於現在五取蘊攝色等諸法及彼安立，能正觀察。**

　　又於現在五取蘊攝色等諸法等者：如集論說：何故名取蘊？以取合故，名為取蘊。何等為取？謂諸蘊中所有欲貪。又說：變現相是色相，領納相是受相，搆了相是想相，造作相是行相，了別相是識相。又復廣說建立色蘊，乃至建立識蘊。（集論一卷一頁二頁三行31,663b）此中諸義，隨應當知。由是於諸法中能正觀察。

戌二、於身語意2　亥一、舉身行

**又於現法及當來世諸身惡行及惡果報，謂我於身不應發起所有惡行，廣說如經，乃至應斷身諸惡行，修身善行。**

亥二、例語意行

**語意善行，當知亦爾。**

　　又於現法及當來世諸身惡行等者：此依身語意行起遍觀察應知。

戌三、於去來今

**又於色等諸蘊，能隨觀察去來今世，皆是無常。無常故苦；苦故無我；由無我故，於彼一切不執我所，乃至於彼不執為我。**

酉二、結

**如是如實正慧觀察。是第三相。**

　　又於色等諸蘊能隨觀察去來今世等者：此依去來今世起遍觀察應知。

申四、無奪

**又依初法毗鉢舍那，諸根成熟，福德、智慧二種資糧，於當來世通達增長，非諸王等所能劫奪。是第四相。**

　　又依初法毗鉢舍那等者：謂住現法，能入正性離生補特伽羅諸所有智，是名初法毗鉢舍那。

申五、無動

**又依第二法毗鉢舍那，於現法中涅槃功德能善增長，非諸煩惱及隨煩惱所能傾動。是第五相。**

　　又依第二法毗鉢舍那等者：謂住現法，能般涅槃補特伽羅諸所有智，名第二法毗鉢舍那。

未二、結

**由此五相，修行梵行，令善清淨。**

午三、結名賢善

**若依如是一日一夜，亦為賢善、第一賢善。當知超度此餘一切所有梵行。**

巳三、略辨義3　午一、標

**復次，今當略辯上所說義。**

午二、釋

**謂薄伽梵此中略示，於善說法毗奈耶中所修梵行，於一切相皆善清淨，不與他共。**

午三、結

**當知是名此中略義。**

　　於一切相皆善清淨者：頌中五相，名一切相應知。

丑二、後頌結

**嗢柁南曰：**

**　惡說貪流怖　類譽**[^23]**池流貪　作劬勞得義　論議十四種**

　　嗢柁南曰惡說等者：此總結前體義伽他，開合有別。體伽他中，別說十三，謂惡說等乃至得義。義伽他中，一一差別有二十七，總合為一，說為論議。是故總數成十四種。

**瑜伽師地論科句披尋記卷第十九**

[^1]: 「嘗」，大正作「常」。

[^2]: 「非愛非諦」，大正、陵本作「亦愛亦諦」。

[^3]: 「十六行」，披尋記原作「六行」。

[^4]: 「己」，陵本作「已」。

[^5]: 「牆」，大正作「墉」。

[^6]: 「牆」，大正作「墉」。

[^7]: 「己」，陵本作「已」。

[^8]: 韓清淨作更正：金陵本作「\[穀-禾+卵\]，今改「殼」。下同。

[^9]: 「沙」，大正、陵本作「妙」。

[^10]: 韓清淨作更正：金陵本作「\[穀-禾+卵\]，今改「殼」。下同。

[^11]: 「癡」，磧砂作「魔」。

[^12]: 「惠」，大正作「慧」。

[^13]: 「諸」，大正作「眾」。

[^14]: 「受」，陵本作「愛」。

[^15]: 「八頁」，披尋記原作「三頁」。

[^16]: 「法」，磧砂作「染」。

[^17]: 「失」，大正作「夫」。

[^18]: 「習」，磧砂作「集」。

[^19]: 「墮」，披尋記原作「隨」。

[^20]: 「二」，大正作「二者」。

[^21]: 「非」，磧砂、大正作「於」。

[^22]: 「來」，磧砂作「求」。

[^23]: 「譽」，磧砂、大正、陵本作「與」。
