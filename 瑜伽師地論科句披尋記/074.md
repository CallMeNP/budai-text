# 瑜伽師地論科句披尋記卷第七十四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之三**

辛二、第二頌攝2　壬一、頌列

**復次，嗢柁南曰：**

**　攝無性知等　密意等所行　通達與隨入　差別依為後**

壬二、長行釋9　癸一、攝2　子一、明五攝3　丑一、初自性

**問：三種自性、相等五法。初自性五法中幾所攝？答：都非所攝。**

丑二、第二自性

**問：第二自性幾所攝？答：四所攝。**

　　四所攝者：謂五法中，相、名、分別、正智所攝應知。

丑三、第三自性

**問：第三自性幾所攝？答：一所攝。**

　　一所攝者：謂真如所攝應知。

子二、釋妨難2　丑一、難

**問：若依他起自性亦正智所攝，何故前說依他起自性緣遍計所執自性執應可了知？**

　　前說依他起自性等者：如前已說：問：依他起自性緣何應知？答：緣遍計所執自性執應知。（陵本七十三卷十三頁5656）

丑二、釋

**答：彼意唯說依他起自性雜染分，非清淨分。若清淨分，當知緣彼無執應可了知。**

癸二、無性3　子一、標

**復次，三種自性，三種無自性性。**

子二、列

**謂相無自性性、生無自性性、勝義無自性性。**

子三、釋3　丑一、遍計所執性

**由相無自性性故，遍計所執自性說無自性。**

丑二、依他起性2　寅一、標

**由生無自性性故，及勝義無自性性故，依他起自性說無自性。**

寅二、釋

**非自然有性故，非清淨所緣性故。**

丑三、圓成實性3　寅一、標

**唯由勝義無自性性故，圓成實自性說無自性。**

寅二、徵

**何以故？**

寅三、釋

**由此自性亦是勝義，亦一切法無自性性之所顯故。**

　　唯由勝義無自性性等者：問：前說真如不由無自性性說無自性，今此圓成實自性，何故復說唯由勝義無自性性說無自性？答：此所說義與前有別，故無相違。前說勝義無自性性，謂非勝義；今此不爾，謂是勝義，亦一切法無自性性之所顯故。

癸三、知等3　子一、應遍知

**問：三種自性，幾應遍知？答：一切。**

子二、應永斷

**問：幾應永斷？答：一。**

　　幾應永斷答一者：謂依他起自性應知。

子三、應證得

**問：幾應證得？答：一。**

　　幾應證得答一者：謂圓成實自性應知。

癸四、隱密等3　子一、標

**復次，由此三種自性，一切不了義經諸隱密義皆應決了。**

子二、釋

**謂諸如來祕密語言，及諸菩薩隨無量教祕密語言所有要義，皆由如是三種自性應隨決了。**

子三、例2　丑一、無生法忍2　寅一、問

**問：如經中說無生法忍，云何建立？**

寅二、答2　卯一、標

**答：由三自性而得建立。**

卯二、釋

**謂由遍計所執自性故，立本性無生忍；由依他起自性故，立自然無生忍；由圓成實自性故，立煩惱苦垢無生忍。當知此忍無有退轉。**

　　當知此忍無有退轉者：通說三種無生法忍應知。

丑二、三解脫門2　寅一、標

**復次，三種解脫門，亦由三自性而得建立。**

寅二、釋

**謂由遍計所執自性故，立空解脫門；由依他起自性故，立無願解脫門；由圓成實自性故，立無相解脫門。**

癸五、所行3　子一、遍計所執自性

**問：遍計所執自性，何等智所行？為凡智耶？為聖智耶？答：都非智所行，以無相故。**

　　以無相故者：謂遍計所執自性，相無自性性之所攝故。

子二、依他起自性

**問：依他起自性，何等智所行？答：是二智所行，然非出世聖智所行。**

子三、圓成實自性

**問：圓成實自性，何等智所行？答：唯聖智所行。**

癸六、通達2　子一、舉初自性

**問：諸觀行者通達遍計所執自性時，當言行於相耶？當言行於無相耶？答：若以世間智而通達時，當言行於相；若以出世智而通達時，當言行於無相。**

子二、例餘一切

**如遍計所執自性，依他起自性、圓成實自性，當知亦爾。**

癸七、隨入2　子一、由悟隨入

**問：若觀行者如實悟入遍計所執自性時，當言隨入何等自性？答：圓成實自性。**

子二、由入除遣

**問：若觀行者隨入圓成實自性時，當言除遣何等自性？答：依他起自性。**

癸八、差別3　子一、初自性攝2　丑一、遍計所執自性

**問：遍計所執自性有幾種？答：隨於依他起自性中，施設建立自性、差別所有分量即如其量，遍計所執自性亦爾。是故當知，遍計所執自性無量差別。**

丑二、遍計所執自性執2　寅一、標

**又於依他起自性中，當知有二種遍計所執自性執。**

寅二、列

**一者、隨覺，二者、串習習氣隨眠。**

子二、第二自性2　丑一、問

**問：依他起自性有幾種？**

丑二、答2　寅一、指無量

**答：當知如相品類差別。**

　　當知如相品類差別者：謂相行相，品類差別種種無量，如前已說應知。（陵本七十二卷九頁5586）

寅二、辨二種

**復有二種依他起自性。一、遍計所執自性執所起，二、即彼無執所起。**

　　即彼無執所起者：如前已說：依他起自性，若清淨分，當知緣彼無執應可了知。此應準釋。

子三、第三自性

**問：圓成實自性有幾種？答：於一切處皆一味故，圓成實自性無有安立品數差別。**

癸九、依止3　子一、初自性

**問：遍計所執自性，當言何所依止？答：當言依止三事，謂相、名、分別。**

子二、第二自性

**問：依他起自性，當言何所依止？答：當言即依遍計所執自性執及自等流。**

子三、第三自性

**問：圓成實自性，當言何所依止？答：當言無所安住、無所依止。**

辛三、第三頌攝2　壬一、頌列

**復次，嗢柁南曰：**

**　若無有作業　微細等無體　生執等了知　染苦喻分別**

壬二、長行釋10　癸一、無有3　子一、無初自性過

**問：若無遍計所執自性，當有何過？答：於依他起自性中，應無名言、無名言執；**

　　應無名言無名言執者：此中名言，謂彼隨覺。名言執者，謂彼隨眠。

**此若無者，應不可知雜染、清淨。**

子二、無第二自性過

**問：若無依他起自性，當有何過？答：不由功用，一切雜染皆應非有；此若無者，應無清淨而可了知。**

子三、無第三自性過

**問：若無圓成實自性，當有何過？答：一切清淨品皆應不可知。**

癸二、作業3　子一、初自性

**問：遍計所執自性能為幾業？答：五。一、能生依他起自性；二、即於彼性能起言說；三、能生補特伽羅執；四、能生法執；五、能攝受彼二種執習氣、麤重。**

子二、第二自性

**問：依他起自性能為幾業？答：亦五。一、能生所有雜染法性；二、能為遍計所執自性及圓成實自性所依；三、能為補特伽羅執所依；四、能為法執所依；五、能為二執習氣、麤重所依。**

子三、第三自性

**問：圓成實自性能為幾業？答：亦五。由是二種五業對治生起所緣境界性故。**

　　二種五業對治生起等者：謂圓成實自性為所緣故，生起聖智，正能對治遍計所執自性及依他起自性二種五業故。

癸三、微細等3　子一、初自性2　丑一、舉細麤

**問：遍計所執自性，當言微細，當言麤耶？答：當言微細。**

丑二、例難見等

**如微細，難見、難了，當知亦爾。**

　　當言微細者：無始時來常所隨逐故。

子二、第二自性2　丑一、舉細麤

**問：依他起自性，當言微細，當言麤耶？答：當言是麤。**

丑二、出難見等

**然難見、難了。**

子三、第三自性2　丑一、舉細麤

**問：圓成實自性，當言微細，當言麤耶？答：當言極微細。**

丑二、例極難見等

**如極微細，極難見、極難了，當知亦爾。**

　　當言極微細者：甚深境界，不可思議故。

癸四、無體等3　子一、初自性

**問：此三自性，幾是無體，能轉有體？答：一。**

子二、第二自性

**問：幾是有體，能轉有體、無體？答：一。**

子三、第三自性

**問：幾是有體，而非能轉？答：一。**

　　此三自性幾是無體等者：遍計所執自性，能生依他起自性，此是無體，能轉有體。依他起自性，能生所有雜染法性，能為遍計所執自性所依，此是有體，能轉有體、無體。圓成實自性，聖智所行、聖智境界、聖智所緣，不為因緣生一切法，此是有體，而非能轉。

癸五、生等3　子一、初自性

**問：此三自性，幾是不生，能生於生？答：一。**

子二、第二自性

**問：幾是生，能生生、不生？答：一。**

子三、第三自性

**問：幾是非生，不能生生及不生？答：一。**

　　此三自性幾是不生等者：如前問答無體、有體，此應準知。

癸六、執無執相3　子一、初自性2　丑一、問

**問：遍計所執自性執、無執相，云何應知？**

丑二、答3　寅一、標

**答：此有二種。**

寅二、列

**一、彼覺悟執或無執，二、彼隨眠執或無執。**

寅三、釋2　卯一、覺悟執2　辰一、有執

**若由言說假立名字，遍計諸法決定自性，當知是名彼覺悟執。**

辰二、無執

**若善了知唯有名者，知唯名故，非彼諸法有決定性，當知是名於彼無執。**

卯二、隨眠執2　辰一、有執

**若未拔彼習氣隨眠，當知於彼有隨眠執，乃至未捨習氣、麤重。**

辰二、無執

**若永斷已，當知無執。**

子二、第二自性2　丑一、問

**問：依他起自性執、無執相，云何應知？**

丑二、答2　寅一、覺悟執2　卯一、有執

**答：若由遍計所執自性覺悟執故，復遍計彼所成自性，是名初執。**

卯二、無執

**若善了知唯有眾相，不遍計彼所成自性，是名無執。**

寅二、隨眠執2　卯一、有執

**若於相縛未永拔者，於諸相中有所得時，名第二執。**

　　依他起自性執無執相等者：此中執無執相，應知亦如遍計所執自性有其二種。謂彼覺悟執或無執，及彼隨眠執或無執。此說依他起覺悟執，是名初執；彼隨眠執，名第二執。

卯二、無執

**若於相縛已永拔者，於無相界正了知故，於相無得，或於後時如其所有而有所得，當知無執。**

　　或於後時如其所有而有所得者：謂後得智，如實了知諸行如幻，有所得相故。

子三、第三自性2　丑一、問

**問：圓成實自性執、無執相，云何應知？**

丑二、答2　寅一、標無執

**答：此無有執，此界非執安足處故。**

寅二、簡有執

**若於此界未得、未觸、未作證中，起得、觸、證增上慢者，當知即是遍計所執，及依他起自性上執。**

癸七、了知3　子一、遍計所執自性

**問：遍計所執自性，當云何知？答：當正了知唯有其名、唯遍計執，無相、無性、無生、無滅、無染、無淨，本來寂靜、自性涅槃，非過去、非未來、非現在，非繫、非離繫，非縛、非解脫，非苦、非樂、非不苦不樂，唯是一味，遍一切處皆如虛空。以如是等無量行相，應正了知遍計所執自性。**

子二、依他起自性2　丑一、問

**問：依他起自性，當云何知？**

丑二、答2　寅一、舉有為事3　卯一、標

**答：當正了知，一切所詮有為事攝。**

卯二、徵

**云何一切所詮事耶？**

卯三、列

**所謂蘊事，界事，處事，緣起事，處非處事，根事，業事，煩惱事，隨煩惱事，生事，惡趣事，善趣事，產生事，色類事，**

　　產生事色類事者：謂於人中，三處現前得入母胎，乃至生位，名產生事。剎帝利等四眾差別，名色類事。

**四大王眾天事，乃至他化自在天事，梵眾天事，乃至色究竟天事，空無邊處事，乃至非想非非想處事，隨信行事，隨法行事，順決擇分善根事，見道事，修道事，預流果事，乃至阿羅漢果事，獨覺事，等正覺事，滅想受事，到彼岸事，念住事，乃至道支事，靜慮、無量、無色定事，修想事，修隨念事，解脫、勝處、遍處事，力、無所畏、願智、不護、念住、大悲、永害習氣、諸相隨好、一切種妙智、一切不共佛法事。**

寅二、喻有為相

**又當了知同於幻、夢、光影、谷響、水月、影像及變化等，猶如聚沫、猶如水泡、猶如陽焰、猶如芭蕉，如狂、如醉、如害、如怨，如飲尿友，喻如假子，喻毒蛇篋，**

　　猶如聚沫等者：攝異門分說：色如聚沫，受喻浮泡，想同陽焰，行類芭蕉。如彼釋義應知。（陵本八十四卷九頁6377）

**是空、無願、遠離、無取、虛偽、不堅，如是等類差別無量。**

　　虛偽不堅者：攝異門分說：虛者，空無我故。偽者，不淨故。不堅者，無常故。（陵本八十四卷九頁6377）

子三、圓成實自性2　丑一、問

**問：圓成實自性，當云何知？**

丑二、答2　寅一、指先所說

**答：當正了知，如先所說差別之相，所謂真如、實際、法界，如是等類無量差別。**

　　如先所說差別之相等者：謂如前說：若真如、若實性、若諦性、若無顛倒性、若不顛倒性、若無戲論界、若無相界、若法界、若實際，如是等是真如差別。（陵本七十二卷十頁5592）

寅二、辨餘無量

**復當了知所餘差別。謂無形色、不可覩見、無所依住、無所攀緣、不可顯現、不可了別、不可施為、不可宣說、離諸戲論、無取無捨，如是等類差別無量。**

癸八、染苦2　子一、舉染3　丑一、初自性

**問：此三自性，幾自非染，能令他染？答：一。**

丑二、第二自性

**問：幾唯自染？答：一。**

丑三、第三自性

**問：幾自清淨，令他清淨？答：一。**

子二、例苦

**如染，當知苦亦爾。**

　　此三自性幾自非染等者：如文次第，配屬三種自性應知。遍計所執自性，由相無自性性，說彼非染。餘文易了。

癸九、喻3　子一、初自性喻

**問：遍計所執自性以何為喻？答：譬如虛空。**

子二、第二自性喻

**問：依他起自性以何為喻？答：如害如怨。**

子三、第三自性喻

**問：圓成實自性以何為喻？答：譬如無盡大寶伏藏。**

癸十、分別3　子一、初自性

**問：遍計所執自性由何故遍計？答：由依他起自性故。**

子二、第二自性

**問：依他起自性由何故依他？答：由因緣故。**

子三、第三自性

**問：圓成實自性由何故圓成實？答：由一切煩惱眾苦所不雜染故，又由常故。**

己三、無分別慧2　庚一、問4　辛一、指前

**問：如說能取真實義慧是無分別，云何應知無分別相？**

辛二、詰由

**為由不作意故？為由超過彼故？為由無所有故？為由是彼性故？為由於所緣境作加行故？**

　　為由不作意故等者：攝大乘論說：無分別智離五種相以為自性。一、離無作意故；二、離過有尋有伺地故；三、離想受滅寂靜故；四、離色自性故；五、離於真義異計度故。離此五相，應知是名無分別智。（攝大乘論三卷八頁31,147b）與此文義大同。世親有釋，隨應當知。（攝論世親釋八卷十頁31,363c）

辛三、舉過5　壬一、由無作意

**若由無作意故者，彼與如理作意相應不應道理，熟眠、狂醉應成此過。**

壬二、由超過彼

**若由超過彼故者，云何不與聖教相違，如說三界所有諸心心所皆是分別？**

壬三、由無所有

**若由無所有故者，云何此慧非成非心所？**

壬四、由是彼性

**若由是彼性故者，云何此慧非成色自性，及非貫達相？**

壬五、由作加行

**若由於所緣境作加行故者，云何不謗無分別慧離加行性？**

辛四、總徵

**若如是等皆不應理，云何當知無分別慧？**

庚二、答3　辛一、標

**答：於所緣境離加行故。**

辛二、釋2　壬一、釋離分別

**此所緣境離有無相諸法真如，即此亦是離諸分別。**

壬二、釋能照取

**由先勢力所引發故，雖離加行，若於真如等持相應妙慧生時，於所緣相能現照取。**

辛三、結

**是故此慧名無分別。**

戊五、威力品2　己一、結前

**如是已說真實義分決擇。**

己二、正釋3　庚一、標

**由五因緣，當知菩薩所有威德不可思議。**

庚二、徵

**何等為五？**

庚三、列

**一者、菩薩所有威德，超過一切尋思境故；二者、菩薩所有威德，世間譬喻不可得故；三者、菩薩所有威德，唯繫屬善磨瑩心故；四者、菩薩所有威德，與不定地心一向不同分故；五者、菩薩所有威德，一向繫屬定地心故。**

戊六、成熟品3　己一、舉十法行3　庚一、標

**復次，於大乘中有十法行，能令菩薩成熟有情。**

　　有十法行等者：如下自釋，一、書持，二、供養，三、施他，四、聽聞，五、玩讀，六、領受，七、諷誦，八、為他開示，九、思量觀察，十、隨入修相。如是十法次第應知。

庚二、徵

**何等為十？**

庚三、列

**謂於大乘相應菩薩藏攝契經等法，書持、供養、惠施於他、若他正說恭敬聽聞、或自玩讀、或復領受、受已廣音而為諷誦、或復為他廣說開示、獨處空閑思量觀察、隨入修相。**

己二、問答決擇3　庚一、能生福德道

**問：如是十種法行，幾是能生廣大福德道？答：一切。**

庚二、加行道

**問：幾是加行道？答：一。謂第九。**

庚三、淨障道

**問：幾淨障道？答：一。謂第十。**

己三、略不說餘

**如是種類餘決擇文，更不復現。**

戊七、菩提品2　己一、大菩提2　庚一、標指

**復次，如聞所成地攝大乘中，說大菩提由五種相，應當了知。謂自性故、功能故、方便故、轉故、還故。而未分別，今當解釋。**

　　如聞所成地攝大乘中說大菩提等者：本地分中聞所成地說：復有五相大菩提。謂自性故、功能故、方便故、轉故、還故。（陵本十三卷十六頁1135）

庚二、別釋5　辛一、自性2　壬一、徵

**云何大菩提自性？**

壬二、釋2　癸一、轉依2　子一、總標列

**謂勝聲聞、獨覺轉依。當知此轉依，復有四種相。一、生轉所依相，二、不生轉所依相，三、善觀察所知果相，四、法界清淨相。**

　　生轉所依相等者：生謂生起，轉謂隨轉。與此相違，名不生轉。大菩提自性，為出世間道生轉所依，為一切煩惱及諸習氣不生轉所依；由善觀察所知為因，而得大菩提自性，故此轉依，是善觀察所知果相。如下自釋，易可了知。

子二、隨別釋4　丑一、生轉所依相2　寅一、標舉

**生轉所依相者，謂佛相續出世間道生轉所依。**

寅二、反成

**若不爾，不得此轉依，此道應當不生不轉。若遠離彼而有此事，未轉依時先應有此。**

丑二、不生轉所依相2　寅一、標舉

**不生轉所依相者，謂一切煩惱及諸習氣不生轉所依。**

寅二、反成

**若不爾，不得此轉依，一切煩惱及諸習氣便有眾緣和合，不生不轉應不可得。**

丑三、善觀察所知果相2　寅一、標舉

**善觀察所知果相者，謂此轉依是善通達所知真實、所知真如果。**

寅二、反成

**若不爾，諸佛自性應更觀察、更有所斷、更有所滅。**

丑四、法界清淨相2　寅一、標舉

**法界清淨相者，謂此轉依已能除遣一切相故，是善清淨法界所顯。**

寅二、反成

**若不爾，此應無常，應可思議。然此轉依是常住相，不可思議。**

癸二、不可思議2　子一、五無二相2　丑一、總標列

**復次，此不可思議說名無二，由五種相應當了知。一、由自性故；二、由處故；三、由住故；四、由一性異性故；五、由成所作故。**

丑二、隨別釋5　寅一、由自性2　卯一、徵

**云何由自性故不可思議？**

卯二、釋2　辰一、即離3　巳一、五蘊

**謂或即色，或離色，如是不可思議；或即受、想、行、識，或離受、想、行、識，如是不可思議。**

巳二、四大

**或即地界，或離地界，如是不可思議；或即水界、火界、風界，或離水界、火界、風界，如是不可思議。**

巳三、六處

**或即眼處，或離眼處，如是不可思議；或即耳、鼻、舌、身、意處，或離耳、鼻、舌、身、意處，如是不可思議。**

辰二、有無

**或有，或非有，如是不可思議。**

寅二、由處2　卯一、徵

**云何由處故不可思議？**

卯二、釋3　辰一、界

**謂或在欲界，或離欲界，如是不可思議；或在色界、無色界，或離色界、無色界，如是不可思議。**

辰二、趣

**或在人中，或離人中；或在天上，或離天上；如是不可思議。**

辰三、方所

**或在東方，或離東方；或在南西北方上下方維，或離南西北方上下方維；如是不可思議。**

寅三、由住2　卯一、徵

**云何由住故不可思議？**

卯二、釋4　辰一、現法樂住

**謂安住如是如是色類樂住，如是不可思議。**

辰二、奢摩他住

**安住如是如是色類奢摩他住，如是不可思議。**

辰三、有心無心住

**安住有心住，如是不可思議；安住無心住，如是不可思議。**

辰四、聖等三住

**安住如是色類聖住，如是不可思議；安住如是色類天住、梵住，如是不可思議。**

　　安住如是如是色類樂住等者：此中色類，顯揚譯為狀貌。謂餘補特伽羅，安住現法樂住諸靜慮中，由善取相，有多狀貌差別可得。如來不爾，非有如是如是狀貌可得，極自在故。

寅四、由一異性

**云何一性異性不可思議？謂一切佛同安住一無漏界中，為是一性、為是異性，如是不可思議。**

寅五、由成所作

**云何成所作故不可思議？謂如是如是如來，同界、同智、勢力、勇猛，住無漏界，依此轉依，能作一切有情義利，如是不可思議。**

　　同界同智等者：諸佛如來其性平等，是名同界。智慧、勢力、威德平等，是名同智、勢力、勇猛。依顯揚文，故作是釋。（顯揚論八卷三頁31,517b）

子二、明二因緣2　丑一、標

**此復二因緣故，當知不可思議。**

丑二、釋2　寅一、第一因緣

**謂離言說義故，及過語言道故，不可思議。**

寅二、第二因緣

**又出世間故，無有世間能為譬喻，是故不可思議。**

辛二、功能3　壬一、徵

**云何功能？**

壬二、釋

**謂若略說，有十自在，說名功能。謂壽自在等。**

壬三、指

**如本地分已說。**

　　謂壽自在等者：此中等言，等取心自在、眾具自在、業自在、生自在、勝解自在、願自在、神力自在、智自在、法自在，是名十種自在。本地分中已說其相應知。（陵本四十八卷十七頁3867）

辛三、加行4　壬一、徵

**云何加行？**

壬二、標

**謂若略說，有四種化，說名加行。**

壬三、列

**一、未成熟有情令成熟故，作菩薩行化。二、已成熟有情令解脫故，於三千大千世界百拘胝贍部洲中，同於一時方便攝受如來之化。三、即為彼所化有情作聲聞化。四、即為彼所化有情作獨覺化。**

壬四、結

**當知一切諸佛世尊，於此四種變化事中，遍十**[^1]**方界功能無礙。**

辛四、轉4　壬一、徵

**云何為轉？**

壬二、標

**當知此轉略有二種。**

壬三、列

**一、權時轉，二、畢竟轉。**

壬四、釋2　癸一、權時轉

**權時轉者，謂諸有情乃至未成熟、未解脫來，諸佛世尊有變化轉。**

癸二、畢竟轉

**畢竟轉者，謂如無盡不可思議諸佛自性大光明轉，如是能作一切有情所作事轉。**

辛五、還4　壬一、徵

**云何為還？**

壬二、標

**當知此還亦有二種。**

壬三、列

**一、權時還，二、畢竟還。**

壬四、釋2　癸一、權時還

**權時還者，謂所化有情已成熟、已解脫故，從此無間，諸佛世尊現般涅槃，非畢竟滅。**

癸二、畢竟還

**畢竟還者，當知煩惱及諸習氣畢竟盡故，彼所依處眾苦亦盡。**

己二、如來3　庚一、讚歎饒益2　辛一、徵

**云何能讚歎者，於如來所能作饒益？**

辛二、釋2　壬一、總標所以

**謂隨所讚歎但行自利，非由讚歎於如來所有異所作，猶如造瓶。何以故？如來隱善，極少欲故。**

　　非由讚歎等者：謂諸如來，不由讚歎而生欣喜，由藏覆善，極少欲故。能讚歎者讚歎如來，但行自利，非如世間造瓶等物，由士夫力而得增益，有異所作，故取為喻。

壬二、釋其差別2　癸一、二希奇法3　子一、標

**復有二種於如來所稱揚讚歎甚希奇法。**

子二、列

**一、令讚歎者純行自利，生無量福；二、於遠離一切所求諸如來所而作饒益。**

子三、釋

**謂於如來所如如讚歎，如是如是攝受自利；如如攝受自利，如是如是名以供養攝受如來。由此因緣，生極廣大無盡福聚。**

癸二、如來二事

**又諸如來有二種事。一、不可意事，二、可意事。**

　　又諸如來有二種事等者：謂諸有情不行自利，是名如來不可意事。若能讚歎攝受自利，是名如來可意事。

庚二、六相功德3　辛一、標

**復次，由六種相，當知略攝如來功德。**

辛二、列

**一、圓滿，二、無垢，三、不動，四、無等，五、能作有情利益事業，六、功能。**

辛三、釋6　壬一、圓滿

**云何圓滿？謂諸如來成就三界及出世間一切功德。彼出世間所有功德，超過一切語言行路，是故如來一切歌詠所不能及。由此因緣，彌應讚歎。**

　　成就三界及出世間一切功德者：攝異門分說：言第一者，於欲行善得圓滿故。所言尊者，於色行善得圓滿故。所言勝者，無色行善得圓滿故。所言上者，超過一切三界世間善圓滿故。言無上者，出世間善得圓滿故。（陵本八十三卷四頁6285）由是當知如來一切功德圓滿差別。

壬二、無垢2　癸一、徵

**云何無垢？**

癸二、釋2　子一、標無七垢

**謂諸功德有七種垢。一、欲，二、見，三、疑，四、慢，五、憍，六、隨眠，七、慳。彼於如來一切永無。**

子二、徵釋一一7　丑一、無欲

**何以故？由諸如來所有功德不求他知，謂欲令他知我成就如是功德。**

丑二、無見

**又於此德無執著見。**

丑三、無疑

**又於此德無有疑惑為功德耶？為過失耶？**

丑四、無慢

**又不以己**[^2]**所有功德與他校量。**

丑五、無憍

**又不觀己**[^3]**所有功德，憍醉掉舉，生欣生喜。**

丑六、無隨眠

**非彼功德為諸煩惱之所隨眠，永害煩惱并習氣故。**

丑七、無慳

**又於功德無慳吝心，謂勿令他同所證得。**

壬三、不動

**云何不動？謂諸外道不能動故，一切魔軍不能動故，一切盜賊不能奪故，一切親屬不能壞故，一切國王不能壞故，火水風大不能變故，壽命雖盡亦無退故。由諸如來功德無盡，是故不動。**

　　云何不動等者：能摧一切外道異論，能伏諸魔大力軍眾，是即初二不能動義。所餘諸義，為顯功德依內緣生，不為他所劫奪，是故說言一切盜賊不能奪故，乃至火水風大不能變故。又顯如是功德，可從今世持往後世，由是說言壽命雖盡亦無退故。義如本地分中，聖財所生樂釋。（陵本五卷二頁319）又復大乘轉依，於一切法轉得內緣自在，由是如來功德無有退義。

壬四、無等

**云何無等？謂諸如來所有功德，極廣大故、極尊勝故、極眾多故、大威力故，若淨不淨一切有情無與等者，是故無等。**

壬五、作利他事

**云何能作有情利益事業？謂捨所得廣大無罪所有安樂，方便示現利他加行，是故能作利益他事。**

　　謂捨所得廣大無罪所有安樂者：義顯不住涅槃應知。

壬六、功能

**云何功能？謂於所作利有情事，不待作願而圓證故，彼加行智為親屬故，於彼恆時而專志故。**

庚三、料簡歸依2　辛一、正簡因緣2　壬一、總標列

**復次，由五因緣，當知諸天非所歸依。何等為五？一、由形相故；二、由自性故；三、由作業故；四、由法爾故；五、由因果故。**

壬二、隨別釋5　癸一、由形相2　子一、簡諸天

**云何諸天由形相故，非所歸依？謂由不現見，無交議故；由形暴惡，有怖畏故；由習放逸，有貪愛故；由捨利他，無悲愍故；由不了知作與不作，於真實義不通達故。**

子二、顯如來2　丑一、正辨形相

**云何如來由形相故，是真歸依？謂由現見，有交議故；由形憺怕，無怖畏故；由無縱逸，離貪愛故；由常不捨利有情事，有悲愍故；由善了知作與不作，於真實義善通達故。**

丑二、別廣五相3　寅一、標

**復由五相，唯有如來是真歸依。**

寅二、徵

**何等為五？**

寅三、列

**一、為利益一切有情取菩提故；二、能善轉正法眼故；**

　　能善轉正法眼故者：謂諸如來善轉法輪，能令所化生聖慧眼故。攝事分中廣釋其相。（陵本九十五卷十頁7152）

**三、於恩怨諸有情所等心利故；四、捨一切家宅、親屬攝受貪愛，根寂靜故；五、能善解一切疑故。**

癸二、由自性2　子一、簡諸天

**云何諸天由自性故，非所歸依？謂彼諸天漏所隨故，性非調善，能調御他不應道理。**

子二、顯如來

**如來永離一切漏故，其性調善，故能調御一切有情。**

癸三、由作業2　子一、簡諸天

**云何諸天由作業故，非所歸依？謂彼諸天受用諸欲安住為業，損害有情惡業可得。**

　　損害有情惡業可得者：謂彼諸天，或時戰諍，或行驅擯，如本地分別釋其相應知。（陵本四卷十三頁301）

子二、顯如來

**如來廣大無垢靜慮安住為業，能作有情利益為業。**

癸四、由法爾2　子一、徵

**云何諸天由法爾故，非所歸依？**

子二、釋2　丑一、標依自力

**謂諸世間及出世間吉祥盛事，一切皆依自功力故。**

丑二、斥非他力

**若離功力，雖於諸天極申敬事，亦不能得。雖不敬事，但作功力必能得故。**

癸五、由因果2　子一、徵

**云何諸天由因果故，非所歸依？**

子二、釋2　丑一、詰由

**謂諸天身為由能感天業所得？為由供養諸天故得？為無因得？**

丑二、難非3　寅一、由天業得

**若由能感天業得者，但應歸依自所作業，非彼諸天。**

寅二、由無因得

**若無因得，應歸無因，不應歸天。**

寅三、由供天得2　卯一、轉詰

**若由供養諸天故得，此諸天身，為當但用供養為因？為天？為俱？**

卯二、別非3　辰一、唯供養

**若唯供養，天應唐捐，隨所供養應感天身。**

辰二、但由天

**若但由天，供養徒設，雖不供養，天應令彼獲得天身。**

辰三、俱由二2　巳一、設計

**若言俱由，謂以供養攝降諸天，隨所思願皆令果遂。**

巳二、出過2　午一、標不定

**若爾，七種所思果遂不決定故，不應道理。**

午二、列七種

**謂供養緣於所攝受，諸信解者於信解緣，於信解事，於能往趣最勝天身，於能果遂最勝富樂，於能滅壞阿素洛等所有怨敵，及於徙沒。**

　　七種所思果遂不決定者：顯揚論中，別列七種。一、於供養緣攝受；二、於信解緣攝受；三、於信解彼者，發起信解，能感最勝天神自體；四、於能感最勝所受富樂；五、於摧壞阿素洛等怨敵；六、於出生；七、於終歿。（顯揚論六卷十五頁31,511b）此應準釋。謂供養為緣，不定為天所攝受故。信解為緣，不定為天所攝受故。信解彼天，不定能感最勝天神自體故；不定能感最勝所受富樂故；不定摧壞阿素洛等怨敵故；不定出現生天趣故；生彼趣已不定常住，還當終歿故。

辛二、別廣清淨2　壬一、標列四種

**復次，有四清淨。一、名清淨，二、語清淨，三、自性清淨，四、形相清淨。**

壬二、別顯形相

**又此形相有大威德，斷諸疑網，能善記別，難化能化，天人所歸，善能誨導，證出離性，制諸外道。**

　　有四清淨等者：如來略有十種功德名號，當知是名清淨。如來所說十二分教，當知是語清淨。永離諸漏，其性調善，當知是自性清淨。由如前說現見等相，當知是形相清淨。

戊八、力種性品3　己一、具多勝解攝2　庚一、總辨假實2　辛一、辨2　壬一、假2　癸一、徵

**復次，云何當知色等想事、色等施設是假名有，非實物有？**

癸二、釋

**謂諸名言熏習之想所建立識，緣色等想事計為色等性，此性非實物有，非勝義有。**

　　緣色等想事等者：當知此中，緣色等想事，是依他起自性；計為色等性，是遍計所執自性。

**是故如此色等想法非真實有，唯是遍計所執自性，當知假有。**

壬二、實

**若遣名言熏習之想所建立識，如其色等想事緣離言說性，當知此性是實物有、是勝義有。**

辛二、指

**此中道理言論成立，如菩薩地應知。**

　　如菩薩地應知者：如本地分廣顯諸法離言自性道理應知。（陵本三十六卷十四頁2966）

庚二、別顯二性2　辛一、言說自性2　壬一、標無生滅

**若諸名言熏習之想所建立識，緣遍計所執自性為境，即說此性非內、非外、非二中間，少有可得，非已生、非當生、非正生，非已滅、非當滅、非正滅，本來寂靜、自性涅槃。**

壬二、徵釋所以

**何以故？此唯假有，非勝義有故。**

辛二、離言法性2　壬一、標生滅

**若離名言諸法自性，當知此性凡夫所生邪執為緣，已生、當生、正生，已滅、當滅、正滅。**

壬二、辨染淨

**若未永斷、未遍知，便成雜染；若已永斷、已遍知，乃成清淨。**

己二、求聞正法攝2　庚一、四法攝3　辛一、標

**復有四法，能令菩薩攝正多聞。**

辛二、列

**謂多聞持、多聞證、多聞果、多聞淨。**

辛三、配

**如其次第，菩提願、事善友、思擇力、住空閑，應知其相。**

　　復有四法等者：此中四法，謂即菩提願、事善友、思擇力、住空閑。如其次第，能令菩薩攝受多聞持、多聞證、多聞果、多聞淨。如是一切，名正多聞。如所聞法，念無忘失，名多聞持。如所聞法，慧能趣證，名多聞證。如所聞法，能正思惟，名多聞果。如所聞法，隨入修相，名多聞淨。

庚二、問答辨7　辛一、意樂界

**問：諸菩薩意樂界云何？答：於諸佛法信解有性所顯故。**

辛二、增上意樂界

**問：諸菩薩增上意樂界云何？答：於諸佛法信解有德所顯故。**

辛三、勝解界

**問：諸菩薩勝解界云何？答：於諸佛法信解可得所顯故。**

　　諸菩薩意樂界等者：謂於諸佛及所說法實事理中信解實有，當知是名菩薩意樂界。若於諸佛及所說法真實方便信解有德，當知是名菩薩增上意樂界。若於諸佛及所說法深心希望信解可得，當知是名菩薩勝解界。如是三種差別，皆由信增上力之所顯故。

辛四、愍

**問：諸菩薩愍云何？答：於苦現前諸有情所隨生愍傷故。**

辛五、悲

**問：諸菩薩悲云何？答：於苦因現前諸有情所隨生悲哀故。**

辛六、慧

**問：諸菩薩慧云何？答：於所知境通達如所有性故。**

辛七、智

**問：諸菩薩智云何？答：於所知境通達盡所有性故。**

己三、於法正思攝

**復有三種思惟過患。謂不究竟思惟、非處思惟、顛倒思惟。**

　　復有三種思惟過患等者：本地分中，說諸菩薩於法正思有八種相。（陵本三十八卷十八頁3159）與彼相違，當知是名思惟過患。今略說三，總攝彼故。

戊九、施等品2　己一、廣說施戒2　庚一、施2　辛一、總標

**復次，如諸菩薩所行惠施，當知此施由七種相乃得清淨。謂施物清淨、戒清淨、見清淨、心清淨、語清淨、智清淨、垢清淨。如是清淨，當知一切皆有十相。**

辛二、隨釋7　壬一、施物清淨

**云何施物清淨十相？一、廣大施，謂眾多差別故。**

　　眾多差別故者：謂諸菩薩以一切種一切內外所有施物，施諸眾生故。

**二、平等施，謂無增無減故。**

　　無增無減故者：謂諸菩薩其心平等，不墮朋黨，於怨親中悲心等施，由是因緣，彼所施物亦無增減。

**三、應時施，謂當彼所樂故。四、上妙施，謂色等具足故。五、清淨施，謂非不淨物所雜穢故。六、如法施，謂無罪相應故。七、隨樂施，謂隨求者所愛樂故。八、利益施，謂隨彼所宜故。九、或頓或漸施，謂觀彼求者故。十、無間施，謂無斷絕故。**

壬二、戒清淨

**云何戒清淨十相？一、發勤精進所獲財物而用惠施；**

　　發勤精進所獲財物而用惠施者：本地分說：又諸菩薩，若現無有可施財物，先所串習彼彼世間工巧業處作意現前，少用功力，多集財寶，施諸眾生。（陵本三十九卷十一頁3209）此應準釋。

**二、自手臂力所致財物而用惠施；三、離垢汙物而用惠施；四、如法而施；五、如法所得而用惠施；六、息除諸惡而行惠施；**

　　息除諸惡而行惠施者：本地分說：又諸菩薩不損惱他而行惠施。謂不訶罵、捶打、恐怖、毀辱、縛害、拘禁、斫刺、驅擯於此，而施於彼。（陵本三十九卷八頁3202）此應準釋。

**七、調伏諸根而行惠施；**

　　調伏諸根而行惠施者：本地分說：調伏慳吝垢而行惠施，調伏積藏垢而行惠施。調伏慳吝垢者，謂捨財物執著。調伏積藏垢者，謂捨受用執著。（陵本三十九卷十八頁3228）此應準釋。

**八、殷重恭敬而行惠施；九、自手而施；十、於己**[^4]**僕從先行恩養，然後惠施他來求者。**

壬三、見清淨

**云何見清淨十相？一、不計度我能行施、施為我所而行惠施；二、不將己**[^5]**校量於他，謂我是勝、是等、是劣而行惠施；三、不觀他當有反報而行惠施；四、不觀察當來有勝殊妙富樂而行惠施；**

　　不觀察當來有勝殊妙富樂等者：謂諸菩薩不依帝釋、魔王、輪王、自在等果而行惠施故。

**五、不觀施全無有果而行惠施；六、不觀施不相似果而行惠施；**

　　五不觀施全無有果等者：本地分說：又諸菩薩，如實了知一切品類所行布施，一切品類施果異熟，深生信解，不由他緣、非他所引而行布施。謂施飲食能感大力，施諸衣服能感妙色，施諸車乘能感快樂，施諸燈明能感淨眼，如是等類廣說應知。（陵本三十九卷七頁3199）此說第五、第六見清淨相，隨其總別配釋應知。

**七、不觀施有顛倒果而行惠施；八、不觀殺害為伴侶善而行惠施；九、不觀奇變吉祥之相而行惠施；十、不為世間聲譽稱讚而行惠施。**

　　七不觀施有顛倒果等者：本地分說：又諸菩薩，不由惡見妄有執取而行惠施，謂如廣大暴惡祠祀。不計殺生布施為法，亦不妄取吉祥瑞應相應相狀而行惠施。（陵本三十九卷七頁3198）此說第七、第八、第九見清淨相，如次配釋應知。

壬四、心清淨2　癸一、徵起

**云何心清淨十相？**

癸二、列釋10　子一、憐愛心

**一、憐愛心而行惠施，謂任自性於諸有情。**

子二、珍寶心

**二、珍寶心而行惠施，謂於施所。**

　　謂於施所者：謂若是處應行惠施，是名施所。於彼施所行惠施時，住福田覺，名珍寶心而行惠施。

子三、平等心

**三、平等心而行惠施，謂於怨親及中庸所。**

子四、調伏垢心3　丑一、標

**四、調伏垢心而行惠施。**

丑二、釋

**謂於慳垢及蓄積垢。**

丑三、廣

**當知不施於他名為慳垢，自不受用名蓄積垢。**

子五、欣樂心2　丑一、標

**五、欣樂心而行惠施。**

丑二、廣

**謂由七相。一、於未來求者發喜樂心故；二、於已來求者，初見便生淨信心故；**

　　初見便生淨信心者：暫見彼已，深生信忍，樂行惠施故。

**三、於正施時生悅豫心故；四、生靜定心故；**

　　生靜定心故者：謂了知行施，即是離欲清淨資糧故。

**五、生無足心故；**

　　生無足心故者：本地分說：又不狹劣而行惠施。謂財雖少，尚廣心施，何況財多。（陵本三十九卷八頁3201）此應準釋。

**六、生不惱害意趣心故；七、施已無追悔心故。**

子六、忍辱心

**六、忍辱心而行惠施，謂於求者彊遮障中能堪忍故，及無厭倦故。**

　　忍辱心而行惠施等者：謂若求者於菩薩所為損惱時，此增上力，障自恣求，菩薩於彼心能堪忍，亦無厭倦而行惠施故。

子七、慈心

**七、以慈心而行惠施，謂於惱害者。**

子八、悲心

**八、以悲心而行惠施，謂於有苦者。**

子九、喜心

**九、以喜心而行惠施，謂於有功德者。**

子十、捨心

**十、以捨心而行惠施，謂於親友所。**

壬五、語清淨

**云何語清淨十相？一、先於施物恣彼乞者。二、彼若至時稱善來進。三、遠離顰蹙，平面而視，舒顏含笑，先言問訊。四、以柔軟言共申談論，安慰乞者。五、從此無間，言當施汝可愛財物，欣慶斯施。六、正發施言：吾今惠汝。七、彼若遮障，從容分布不出麤言。八、於乞求者若對、若背，不毀不訾，亦無論說。九、若無施物，正言辭謝，許得隨與。十、於乞求者，終不對面呵責、驅逐、輕笑、戲弄，亦不令其改容懷愧。**

壬六、智清淨3　癸一、徵

**云何智清淨十相？**

癸二、列

**一、由惠施智清淨，二、由求者智清淨，三、由施物智清淨，四、由施加行智清淨，五、由以施成熟有情智清淨，六、由方便善巧智清淨，七、由諸欲過患智清淨，八、由除垢智清淨，九、由於友遠離攝受智清淨，十、由隱覆六方智清淨。**

癸三、釋10　子一、由惠施

**一、由惠施智清淨者，謂於施異名、於施體相、於施訓辭、於施差別，皆如實知而行惠施。**

　　於施異名等者：本地分說：又諸菩薩於一切施，謂法施、財施、無畏施。若異門、若體相、若釋名、若因果差別，如實了知而行惠施。（陵本三十九卷十四頁3216）與此義同，前文已釋，此應準知。

子二、由求者2　丑一、知所樂

**二、由求者智清淨者，謂於一切有情，皆住福田覺而行惠施，於諸勝劣、有得有失、怨恩等所能善了知，隨來求者所樂差別而行施故。**

丑二、恣自取

**又先以諸所施財物，遍於一切有情之類意樂而捨，若諸求者自然取時，皆生隨喜。**

子三、由施物4　丑一、由工巧智

**三、由施物智清淨者，謂於一切工巧業處智善巧故，速疾能集所有財物而用惠施。**

丑二、由善根攝

**或由善根之所攝受，謂於前生、或現法受所感財物而用惠施。**

丑三、由神通等

**或發神通、或由法受所致財物而用惠施。**

　　或由法受所致財物者：謂由手臂力，依自勤劬，受現法苦所致財物故。

丑四、由他積集

**或他積集所有財物而用惠施，如勸導他，或任彼務。**

　　如勸導他或任彼務者：為調伏他慳吝種子勸行惠施，名勸導他。他行惠施修福業時，躬詣其所，翹勤無惰，起策具足，深心歡喜，隨力隨能身助、語助，令施求者得善滿足，名任彼務。義如本地分說。（陵本三十九卷十一頁3210）

子四、由施加行2　丑一、令無勞倦

**四、由施加行智清淨者，謂於施加行能善了知，不令求者身心勞倦，自心無染而行惠施。**

丑二、善能分布2　寅一、舉施所

**善能分布施來求者，施貧匱者、施無依者、施惡行者、施妙行者、施自僕從。**

寅二、說隨應

**謂若貧乏、中財、大財，隨其所應，如軌行施，非不如軌。**

子五、由施成熟有情2　丑一、共他施

**五、由施成熟有情智清淨者，謂善了知施能成熟諸有情已而行惠施，以所施物與諸大眾普共行施，亦令大眾生無量福。**

丑二、令他施2　寅一、辨差別3　卯一、於貧窮樂施者

**又於貧窮樂行施者，以己財物分布與之，令其行施。**

卯二、於慳吝欲施者

**或有不貧，內懷慳吝，雖欲惠施，而不能用自財布施，即以財物與之令施。**

卯三、於欲供養三寶者

**或於佛法及僧田中欲有所作，便以財物棄捨與之，令彼造作。**

寅二、結生福

**由此因緣，於二門中生無量福。**

　　於二門中生無量福者：此中二門，謂能成熟自佛法，及能成熟他有情應知。

子六、由方便善巧

**六、由方便善巧智清淨者，謂或由教導令行惠施，或彊力逼令行惠施，或領彼恩令行惠施，**

　　或彊力逼令行惠施等者：本地分說：逼迫所生方便善巧、施恩報恩方便善巧。依彼善巧令行惠施故。

**或由生故令行惠施，或由神力而行惠施。**

　　或由生故令行惠施者：謂由究竟清淨方便善巧，示現受生，令諸有情歡喜供養故。

子七、由諸欲過患2　丑一、總標

**七、由諸欲過患智清淨者，謂於諸欲所有過患如實知已而行惠施。**

丑二、別列5　寅一、二種

**謂於苦蘊中，或時了知二種過患。一者、現法，二者、後法。**

寅二、五種

**或時了知五種過患，謂如五種過患經說。**

　　謂如五種過患經說者：本地分中聲聞地說：如世尊說：習近諸欲有五過患。謂彼諸欲，極少滋味，多諸苦惱、多諸過患。又彼諸欲，於習近時，能令無厭、能令無足、能令無滿。又彼諸欲，常為諸佛及佛弟子，賢善正行、正至善士，以無量門呵責毀訾。又彼諸欲，於習近時，能令諸結積集增長。又彼諸欲，於習近時，我說無有惡不善業而不作者。（陵本三十三卷三頁2679）此應準知。

寅三、六種

**或時了知六種過患，謂此諸欲是怖增語，如是等類廣說如經。**

寅四、七種

**或時了知七種過患，謂知諸欲無常、虛偽、不實**[^6]**、妄事**[^7]**法，譬如幻事惑亂愚夫。**

寅五、八種

**或時了知八種過患，謂知諸欲如朽骸骨，如經廣說，乃至猶如樹端熟果。**

　　或時了知七種過患等者：此中七種、八種諸差別義，如攝異門分別釋應知。（陵本八十四卷一頁6352）

子八、由除垢

**八、由除垢智清淨者，謂於除遣十四垢業如實知已而行惠施，此如尸佉落迦經說。**

子九、由於友遠離攝受

**九、由於友遠離攝受智清淨者，謂能善知遠離四種惡友、攝受四種善友而行惠施，此亦如尸佉落迦經說。**

子十、由隱覆六方

**十、由隱覆六方智清淨者，謂隱覆六方而行惠施，此亦如尸佉落迦經說。**

　　八由除垢智清淨等者：此中第八、第九、第十智清淨中，所說除遣十四垢業，遠四惡友，攝四善友，隱覆六方，具如尸佉落迦經說。本地分中亦有此文。（陵本四十四卷二十頁3608）前已引釋，如彼應知。

壬七、垢清淨2　癸一、徵起

**云何垢清淨十相？**

癸二、列釋10　子一、遠離懈怠垢

**一、遠離懈怠垢而行惠施，謂或內、或外、或近、或遠、或身疲倦、或不疲倦、或身羸劣、或不羸劣而常惠施。**

子二、遠離貪垢

**二、遠離貪垢而行惠施，謂於財物。**

子三、遠離瞋垢

**三、遠離瞋垢而行惠施，謂於求者。**

子四、遠離癡垢

**四、遠離癡垢而行惠施，謂於因果。**

子五、遠離障垢2　丑一、標

**五、遠離障垢而行惠施。**

丑二、廣

**言障垢者，謂四種障。一、不串習，二、匱乏，三、耽湎，四、觀果。**

　　謂四種障等者：此中四障，本地分中已說其相應知。（陵本三十九卷十四頁3218）

子六、遠離非道理垢

**六、善分布而行惠施，此即遠離非道理垢。謂貧乏者，於自僕從；若中財者，即於彼所及貧苦所；若大財者，即於彼所，亦於其餘來求者所。**

子七、遠離諸減少垢3　丑一、標

**七、由圓滿而行惠施，此即遠離諸減少垢。**

丑二、釋

**謂事圓滿、意樂圓滿。**

丑三、廣2　寅一、事圓滿

**事圓滿者，復有七相。一、施資產事，二、施國土事，三、施有情事，四、施莊嚴事，五、施舍宅事，六、施居處事，七、施內身事。**

寅二、意樂圓滿

**意樂圓滿者，謂於內身及外財寶，獲得自性無著意樂。**

子八、遠離不清淨垢

**八、由清淨而行惠施，此即遠離不清淨垢。謂由十種清淨，即無滯**[^8]**無取等，如本地分廣說。**

　　謂由十種清淨等者：本地分說：菩薩清淨施有十種相。一、不留滯施，二、不執取施，三、不積聚施，四、不高舉施，五、無所依施，六、不退弱施，七、不下劣施，八、不向背施，九、不望報恩施，十、不希異熟施。如彼釋義應知。（陵本三十九卷十八頁3230）

子九、遠離惡慧垢3　丑一、標

**九、善觀察而行惠施，此即遠離惡慧垢。**

丑二、釋

**謂觀察施物、觀察意樂、觀察其田。**

丑三、廣3　寅一、觀察施物3　卯一、標

**觀察施物者，謂觀察受用勝於積聚，觀察惠施勝於受用。**

卯二、徵

**何以故？**

卯三、釋3　辰一、觀積聚

**若唯積聚，不能自益、不能益他，非現法利、非後法利。**

辰二、觀受用

**若諸菩薩唯自受用，名自饒益，非饒益他，名現法利，非後法利。**

辰三、觀惠施

**若諸菩薩能行惠施，便自發生廣大歡喜，名自饒益、名饒益他，名現法利、名後法利。**

寅二、觀察意樂3　卯一、標

**觀察意樂者，當知意樂略有四種。**

卯二、列

**一、於因中無倒意樂，二、於果中無著意樂，三、於有情悲愍意樂，四、於一切智智圓滿意樂。**

卯三、結

**由如是等諸意樂故，而行惠施。**

寅三、觀察田2　卯一、正辨田相3　辰一、標

**觀察田者，當知略由五相。**

辰二、列

**一、於是處乞求可得；二、於是處已有乞求，復加貧匱；三、於是處已有貧匱，復無依怙；四、於是處有無依怙，復行惡行；五、於是處雖無此等，而有修行善行可得。**

辰三、結

**是名為田**[^9]**。**

卯二、簡非田相3　辰一、標

**由七種相，當知非田。**

辰二、列

**一、乞求者極大暴惡，曾為怨害，歸依怨害而有所求；二、勸為善事終不能得；三、心懷染汙，為染汙事而有乞求；四、為損惱而有乞求；五、乞求者或自是魔，或魔所魅，非處乞求；六、乞求父母，或復隨一非所施物；七、能為無義。**

辰三、結

**由此等相，當知是名觀察非田。**

子十、遠離無方便過失垢2　丑一、標具德

**十、具方便德而行惠施，此即遠離無方便過失垢。**

丑二、釋方便

**此中方便者，謂串習施，不顧身命，悲愍有情，真實義智、無上菩提勝解，教導、彊力逼迫、處任恩報、生及神力。**

　　教導彊力逼迫等者：如前方便善巧智清淨中，已說其相應知。

**瑜伽師地論科句披尋記卷第七十四**

[^1]: 「十」，大正置「變化」之後。

[^2]: 「己」，陵本作「已」。

[^3]: 「己」，陵本作「已」。

[^4]: 「己」，陵本作「已」。

[^5]: 「己」，陵本作「已」。

[^6]: 「不實」，大正、陵本作「誑妄」。

[^7]: 「妄事」，大正、陵本作「失」。

[^8]: 「滯」，大正、陵本作「著」。

[^9]: 「五、於是處雖無此等，而有修行善行可得」、「是名為田」，此二句大正、陵本倒置。
