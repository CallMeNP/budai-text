# 瑜伽師地論科句披尋記卷第三十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處自他利品第三之二**

申四、因攝果攝自利利他5　酉一、徵起

**云何菩薩因攝果攝自利利他？**

酉二、標列

**略說應知三因三果。何等為三？一者、異熟因、異熟果，二者、福因、福果，三者、智因、智果。**

酉三、隨釋2　戌一、異熟因果3　亥一、異熟體2　天一、徵列

**云何異熟？謂略有八。一者、壽量具足，二者、形色具足，三者、族姓具足，四者、自在具足，五者、信言具足，六者、大勢具足，七者、人性具足，八者、大力具足。**

天二、隨釋8　地一、壽量具足

**若諸菩薩長壽久住，是名菩薩壽量具足。**

地二、形色具足

**形色端嚴，眾所樂見，顏容殊**[^1]**妙，是名菩薩形色具足。**

　　形色端嚴等者：此中形色，謂即相好應知。

地三、族姓具足

**生豪貴家，是名菩薩族姓具足。**

地四、自在具足

**得大財位、有大朋翼、具大僚屬，是名菩薩自在具足。**

地五、信言具足

**眾所信奉，斷訟取則，不行諂誑、偽斗稱等，所受寄物終不差違，於諸有情言無虛妄；以是緣故，凡有所說無不信受，是名菩薩信言具足。**

　　不行諂誑偽斗稱等者：諂謂諂曲。誑謂矯誑。偽斗、偽稱及與偽函，是名偽斗稱等。如是一切惡不善語皆不現起，是名不行。

地六、大勢具足

**有大名稱，流聞世間。所謂具足勇健精進、剛毅、敏捷、審悉善戒，種種技**[^2]**藝工巧業處，展轉妙解，出過餘人。由此因緣，世所珍敬，為諸大眾供養、恭敬、尊重、讚歎，是名菩薩大勢具足。**

　　所謂具足勇健精進等者：此中善戒，謂即菩薩攝善法戒。於此善戒，勇決樂為，不生懈怠，是名勇健精進。堅固無動，是名剛毅。修和敬業，所作機捷，非為愚鈍，是名敏捷。於一切義能審思擇，是名審悉。如是諸相，皆善戒攝應知。

地七、人性具足

**具丈夫分，成就男根，是名菩薩人性具足。**

地八、大力具足

**為性少疾，或全無病，有大堪能，是名菩薩大力具足。**

亥二、異熟因2　天一、徵

**云何異熟因？**

天二、釋2　地一、正釋因相2　玄一、釋8　黃一、壽量具足因

**謂諸菩薩於諸眾生不加傷害，遠離一切傷害意樂，是名菩薩壽量具足因。**

　　於諸眾生不加傷害等者：此中初句義顯菩薩正行加行，後句義顯菩薩意樂加行。義如發心品說。（陵本三十五卷十四頁2874）

黃二、形色具足因

**惠施光明鮮淨衣物，是名菩薩形色具足因。**

黃三、族姓具足因

**於諸眾生捨離憍慢，是名菩薩族姓具足因。**

黃四、自在具足因

**於資生具有所匱乏遊行乞丐諸眾生所，隨欲惠施，是名菩薩自在具足因。**

黃五、信言具足因

**所言誠諦，亦不好習乖離、麤獷不相應語，是名菩薩信言具足因。**

　　乖離麤獷不相應語者：此中乖離，謂離間語。麤獷，謂麤惡語。義如有尋有伺地說。（陵本八卷十一頁596）如是等語，無義無利，名不相應。

黃六、大勢具足因

**攝持當來種種功德於自身中，發弘誓願、供養三寶及諸尊長，是名菩薩大勢具足因。**

　　攝持當來種種功德等者：謂由現法發弘誓願、供養三寶及諸尊長，能生最勝福故，名於自身中攝持當來種種功德。

黃七、人性具足因

**樂丈夫體，厭婦女身深見過患。由二因緣，施他人性。一者、女人樂女身者，勸令厭離解脫女身；二者、丈夫將失男根**[^3]**，方便護攝令不失壞，及說正法令得男身。是名菩薩人性具足因。**

　　丈夫將失男根等者：謂由不善業力，或於現法將失男根，菩薩善權方便，令其捨不善業，得不失壞故；及為說法，令於當來得男身故。

黃八、大力具足因

**於諸眾生以身供事，隨其所作如法事業皆往營助，如己力能，以其正法，不以卒暴，用能增長身心勢力餅、飯、糜等種種飲食施諸眾生，是名菩薩大力具足因。**

玄二、結

**當知前說八種異熟，以此所說八種為因。**

地二、兼顯餘緣4　玄一、標

**又此諸因略由三緣而得增長，能感圓滿增上廣大異熟令起。**

　　能感圓滿增上廣大異熟令起者：此中圓滿，謂大勢生。如諸菩薩稟性生時，所感壽量、形色、族姓、自在、富等諸異熟果，於一切世間最為殊勝故。言增上者，謂增上生。如諸菩薩，始從第一極歡喜住，乃至第十最上成滿諸菩薩住，差別受生故。義如生品中說。（陵本四十八卷二十五頁3894）增上生中，第十最上成滿諸菩薩住，作大自在，過色究竟，一切生處最為殊勝，故彼異熟得廣大名。

玄二、徵

**何等三緣？**

玄三、列

**一、心清淨，二、加行清淨，三、田清淨。**

玄四、釋3　黃一、心清淨

**若於無上正等菩提清淨意樂，**

　　清淨意樂者：謂諸菩薩，從淨勝意樂地乃至決定行地所有一切增上意樂，是名菩薩清淨意樂。義如增上意樂品說應知。（陵本四十七卷十一頁3766）

**用彼善根決定迴向猛利意樂，純厚廣大淨信修行，見同法者深生歡喜，日夜剎那於多隨法隨尋、隨伺，名心清淨。**

　　用彼善根決定迴向猛利意樂等者：清淨意樂所有善根，名彼善根。若諸菩薩，已得清淨意樂，已善通達菩提自性，已善通達菩提方便，於趣菩提，不由他緣，能善決定故。以一切善根，悉皆迴向無上菩提。如是善根，信為上首，能於聖教覺受淳淨上妙法味，能於有情發起廣大憐愍，常勤修習諸菩薩行，是名純厚廣大淨信修行。

黃二、加行清淨

**即於其中長時數習無間所作、常委所作，他於此善若未受行，讚美令受；若已受行，讚美令喜。即於如是所有善根，安處建立，名加行清淨。**

黃三、田清淨

**當知略說能正發起如是加行，及正安住此加行果，名田清淨。**

　　及正安住此加行果者：謂從菩薩極歡喜住，展轉乃至最上成滿菩薩住，此即加行清淨之果。一一住中，諸行能入，說名為行；若正入時，說名為得；入已果利成辦圓證，說名等流。如住品說。（陵本四十七卷二十四頁3809）此說安住，即彼入已果利成辦圓證應知。

亥三、異熟果2　天一、徵

**云何異熟果？**

　　云何異熟果者：此說八種異熟之果，名異熟果。異熟為依，後後善法展轉增上，名是彼果。

天二、釋2　地一、正釋果相8　玄一、壽量具足果

**謂諸菩薩壽量具足故，能於長時修習善品，依自他利積集增長無量善根，是名菩薩壽量具足果。**

玄二、形色具足果

**若諸菩薩形色具足故，大眾愛樂；眾愛樂故，咸共歸仰。如是形色可愛樂故，一切大眾咸歸仰故，凡所發言無不聽用，是名菩薩形色具足果。**

玄三、族姓具足果

**若諸菩薩族姓具足故，大眾尊敬供養稱讚；眾所尊敬供養稱讚故，於彼彼事勸諸眾生精勤修學，無不敬用速疾修行，無違無犯；是名菩薩族姓具足果。**

　　於彼彼事勸諸眾生精勤修學者：於自他利諸善法品，名彼彼事應知。

玄四、自在具足果

**若諸菩薩自在具足故，能以布施攝諸眾生，速令成熟，是名菩薩自在具足果。**

　　能以布施攝諸眾生者：謂諸菩薩，略由四種攝事方便，於諸有情普能攝受、調伏、成熟。四攝事者，謂即布施、愛語、利行、同事。今於此中，且說布施。力種性品說：若諸菩薩先行布施，當知是名隨攝方便。何以故？先以種種財物布施饒益有情，為欲令彼聽受所說，奉教行故。（陵本三十八卷二十二頁3175）

玄五、信言具足果

**若諸菩薩信言具足故，能以愛語、利行、同事攝諸眾生，速令成熟，是名菩薩信言具足果。**

　　能以愛語利行同事攝諸眾生者：力種性品說：若諸菩薩次行愛語，於彼彼處有愚癡者，為欲除彼所有愚癡令無餘故，令其攝受瞻察正理。如是愛語，當知名為能攝方便。若諸菩薩知彼有情攝受瞻察正道理已，次行利行，拔彼有情出不善處，於其善處勸導、調伏、安處、建立。如是利行，當知名為令入方便。若諸菩薩如是方便令諸有情得趣入已，最後與其於正事業同共修行，令彼隨轉，乃至當知是名隨轉方便。（陵本三十八卷二十二頁3176）如是差別，其義應知。

玄六、大勢具足果

**若諸菩薩大勢具足故，於諸眾生種種事業皆能營助，施布恩德；由此恩德感眾生心，彼知恩故，咸來歸仰；所出言教，速疾隨轉恭敬信用；是名菩薩大勢具足果。**

玄七、人性具足果

**若諸菩薩人性具足故，成就男根，堪為一切勝功德器；**

　　成就男根堪為一切勝功德器者：菩提品說：又非女身能證無上正等菩提。何以故？一切菩薩於過第一無數劫時，已捨女身，乃至安坐妙菩提座，曾不為女。一切母邑性多煩惱、性多惡慧。非諸稟性多煩惱身、多惡慧身能證無上正等菩提。（陵本三十八卷六頁3115）由是當知此所說義，謂得大丈夫身，能證無上正等菩提故。

**能於一切所作事業，思擇一切所知境界，都無所畏無礙而行。**

　　能於一切所作事業等者：作諸有情一切義利，是名一切所作事業。種種難行皆無畏憚，名無所畏。思擇諸法盡所有性、如所有性，是名思擇一切所知境界。四無礙解相應而轉，故名無礙。

**一切有情於一切時皆來臻赴同共集會，屏處、露處言論同止，受用飲食皆無嫌礙，是名菩薩人性具足果。**

　　一切有情於一切時等者：此說菩薩依定自在，以神通力，身放光明。往諸天界，令大威德天、龍、藥叉、健達縛、阿素洛、揭路荼、緊捺洛、牟呼洛伽等住自宮中，蒙光覺悟，皆來集會。如威力品說。（陵本三十七卷六頁3031）即此有情，說名一切。晝夜六時，名一切時。當知菩薩具勝功德，為饒益他，故有此事。

玄八、大力具足果

**若諸菩薩大力具足故**[^4]**，於能引攝善法加行，及能饒益有情加行，皆無厭倦，勇猛精進、堅固精進，速證通慧，是名菩薩大力具足果。**

地二、顯果勝利3　玄一、總標

**若諸菩薩成就如是八種異熟，具八種果，能善饒益一切有情，隨順生起一切佛法。菩薩安住異熟果中，於諸有情種種眾多利益事業，自有力能；及善安處所化有情，彼於自事隨順而作；如是乃名隨其所欲所作成辦。**

　　種種眾多利益事業等者：戒品中說：由十一相，名住一切種饒益有情戒。於一一相中成就一切種。（陵本四十卷八頁3280）是名種種眾多利益事業。菩薩成就八種異熟，具八種果，堪能成辦如是種種眾多利益事業，是名自有力能。及以四種攝事方便，於諸有情能正攝受，調伏成熟，名善安處所化有情。此中所化有情，謂住種性補特伽羅應知。

玄二、別簡2　黃一、不善處他

**若諸菩薩自有力能，不善安處所化有情，彼於自事不隨順作；如是於他所作利益不名熾盛、不名隨順。由是因緣，不名能作他利益事。**

　　若諸菩薩自有力能等者：謂若菩薩具異熟果，是名自有力能。不具攝事方便，是名不善安處所化有情。如是於他所作利益，未能速令成熟及得解脫，是故不名熾盛、不名隨順。

黃二、自無力能

**若諸菩薩自無力能，而善安處所化有情，彼於自事隨順而作；如是於他所作利益不名熾盛、不名隨順。由是因緣，不名能作他利益事。**

　　若諸菩薩自無力能等者：謂若菩薩不具八異熟果，是名自無力能。雖以攝事方便攝諸有情，然由自無力能，不能令他速得成熟及與解脫，是故於他所作利益，亦不名為熾盛、隨順。

玄三、結顯2　黃一、結

**是故菩薩要具二事，方於有情所作利益名為熾盛、名為隨順。由是因緣，乃名能作他利益事。**

黃二、顯2　宇一、成熟解脫

**如是菩薩住異熟果，自能成熟一切佛法，亦能令他於三乘道隨其所應速得成熟；又能令自速證無上正等菩提，亦能令他已成熟者速得解脫。**

宇二、不空生死

**由諸菩薩安住八種異熟果中，能使有情利益安樂，是故一切有情所處空無義利無始生死，菩薩處之，能令不空，有大義利。**

　　一切有情所處空無義利等者：謂諸有情無始時來處生死中，不為自義、不為他義，是名空無義利。菩薩不爾，處生死中，能為自義、能為他義，是名不空，有大義利。

戌二、福智因果3　亥一、福智體3　天一、徵

**云何為福？云何為智？**

天二、釋3　地一、福所攝

**謂略說福，即是三種波羅蜜多。一、施波羅蜜多，二、戒波羅蜜多，三、忍波羅蜜多。**

地二、智所攝

**智唯一種波羅蜜多。謂慧波羅蜜多。**

地三、二所攝2　玄一、標列

**精進、靜慮波羅蜜多，應知通二分。一者、福分，二者、智分。**

玄二、隨釋2　黃一、精進2　宇一、福分

**若依精進修行布施、受護淨戒，及修慈等四種無量，如是等類所有精進，名為福分。**

宇二、智分

**若依精進習聞思修所成三慧，修蘊善巧、修界善巧、修處善巧、修緣起善巧、修處非處善巧，修能觀察苦為真苦、集為真集、滅為真滅、道為真道，及於一切善不善法，有罪、無罪、若劣、若勝、若黑、若白，并廣分別緣生法中，皆能如實思擇觀察，如是等類所有精進，名為智分。**

　　及於一切善不善法等者：緣生法中，雜染、清淨有多異名。無罪故名善，有罪故名不善；黑故名有罪，白故名無罪；欲界名劣，色無色界名勝；黑黑異熟名黑，白白異熟名白。

黃二、靜慮2　宇一、福分

**若依靜慮，修習慈等四種無量，如是等類所有靜慮，名為福分。**

宇二、智分

**若依靜慮，能修如前精進中說蘊善巧等，如是等類所有靜慮，名為智分。**

天三、結

**如是福智略有六種；一一分別，應知無量。**

　　如是福智略有六種者：此中六種，謂即前說六種波羅蜜多。

亥二、福智因4　天一、徵二種

**云何福因？云何智因？**

天二、總標列

**略說應知福因、智因總有三種。一者、於福於智，能得、能住、能增長欲；**

　　能得能住能增長欲者：謂若福智，未得有能得欲，得已復有能住、能增長欲。發生希慕、發生欣樂，於彼修習，欲有所作，是欲義故。

**二者、於福於智，善能隨順無違背緣；三者、於福於智，先已串習。**

天三、隨難釋2　地一、釋隨順緣2　玄一、標

**此中隨順無違背緣者，謂顛倒緣不現在前不會遇性，不顛倒緣正現在前正會遇性。**

玄二、釋

**若遇惡友倒說福智，或倒作意顛倒而取，名顛倒緣現前會遇；與此相違所有白品，當知名為不顛倒緣現前會遇。**

地二、釋無違緣

**若於福智能得、能住及能增長，勤修習障遠離不起，當知是名無違背緣。**

　　勤修習障遠離不起者：謂若有法障勤修習，當知是名勤修習障。非有彼法正現在前，是名遠離不起。

天四、結相違

**若諸菩薩於此三種福智因中隨有所闕，當知不能生福、生智。**

亥三、福智果3　天一、徵

**云何福果？云何智果？**

天二、釋2　地一、福果

**謂諸菩薩依止福故，雖復長時流轉生死，不為極苦之所損惱；**

　　不為極苦之所損惱者：此如前說，最初發心菩薩，或於一時生極惡趣那落迦中，多分於此那落迦趣速得解脫。受小苦受，生大厭離，乃至廣說。其義應知。

**又隨所欲能攝眾生，為作義利。**

　　又隨所欲能攝眾生等者：謂如前說，菩薩安住異熟果中，於諸有情種種眾多利益事業，自有力能，乃至廣說隨其所欲所作成辦。其義應知。

地二、智果

**依止智故，所攝受福是正非邪；**

　　所攝受福是正非邪者：謂如菩薩，不以惡慧而行布施，常以巧慧而行布施，其類應知。

**又能起作種種無量善巧事業，乃至究竟當證無上正等菩提。**

天三、結

**如是略說福果、智果，如其所應當知四種；品類差別，復有無量。**

　　如其所應當知四種者：福果、智果各有二別，如前已說，隨應當知。今此總結，故說四種。

酉四、料簡3　戌一、攝二依

**應知此中若異熟體、若異熟因、若異熟果，如是一切皆依於福，從福所生；福復依智，從智所起。**

戌二、辨俱勝

**是故二種，於證無上正等菩提雖俱是勝；而於其中福為最勝，智為無上。**

戌三、舉相違

**若諸菩薩於福、於智隨闕一種，決定不能證於無上正等菩提。**

酉五、結名

**是名菩薩因攝果攝自利利他。**

申五、現法後法自利利他2　酉一、徵

**云何菩薩現法後法自利利他？**

酉二、釋3　戌一、現法自利利他2　亥一、現法自利2　天一、舉事4　地一、如理求財及正受用

**謂諸菩薩以如正理工巧業處士夫作用積集財物，即於如是所集財物，知量受用。**

　　以如正理工巧業處等者：謂以工巧智為先，隨彼勤劬為建立，工巧業處眾具為和合故，成辦種種工巧業處。由是因緣，積集財物；既積集已，不染、不住、不耽、不縛、不悶、不著，亦不堅執，深見過患，了知出離而受用之，是名知量受用。

地二、受可愛果

**又先所造可愛果業異熟果熟，於現法中受用彼果。**

地三、依靜慮樂

**又諸菩薩於諸靜慮善迴轉者，為欲獲得現法樂住，於現法中依此靜慮；不為成立利他事故，依此靜慮。**

地四、得涅槃道

**又諸如來現法涅槃，所有世間及出世間一切能得現法涅槃諸有為法。**

天二、結名

**是名菩薩現法自利。**

　　又諸如來現法涅槃者：於現法中，住有餘依妙涅槃界，是名現法涅槃。

亥二、現法利他

**如諸菩薩現法自利，如是菩薩所化有情，由此獲得現法利益，當知即是現法利他。**

　　如諸菩薩現法自利等者：前說菩薩積集財物，知量受用，現法自利。即於此義、於此善根勸他受學，是即菩薩現法利他。攝事品說：於現法利勸導利行者，謂正勸導，以法業德，招集、守護、增長財位，當知是名於現法利勸導利行。由此能令從他獲得廣大名稱及現法樂；由資具樂，攝受安住。（陵本四十三卷十四頁3521）準彼應知。

戌二、後法自利利他

**若於欲界能獲他世財寶具足、自體具足，及能當生靜慮、無色；若生靜慮及無色中，能獲他世財寶具足、自體具足；若現法中與憂苦俱，數數思擇修習善因，是名菩薩修習後法自利利他。**

　　若於欲界至修習善因者：此中略以三修習相，說名後法自利利他。謂若菩薩生於欲界，修習自利利他行故，能令自他獲得他世財寶具足、自體具足，及能當生靜慮、無色，是謂第一修相。或復若生靜慮及無色中，亦以修習自利利他行故，能令自他獲得他世財寶具足、自體具足，是謂第二修相。或復於現法中與憂苦俱，數數思擇修習善因，能令自他獲得當來財寶具足、自體具足，是謂第三修相。

戌三、現法後法自利利他

**若諸菩薩於現法中與喜樂俱，修習當來財寶具足、自體具足所有善因，及非退分靜慮、無色一切等至，是名菩薩現法後法自利利他。**

　　於現法中與喜樂俱等者：謂若現法財寶具足、自體具足，或復證喜俱行、或樂俱行三摩地，是名與喜樂俱靜慮、無色一切等至。既證入已，不從彼退，名非退分。

申六、畢竟不畢竟自利利他2　酉一、徵

**云何畢竟及不畢竟自利利他？**

酉二、釋2　戌一、舉事2　亥一、不畢竟自利利他

**謂於欲界財寶具足、自體具足若因若果，及諸異**[^5]**生世間清淨若因若果，是不畢竟自利利他。**

　　世間清淨若因若果者：此說靜慮、無色諸有漏定，名為世間清淨。修習彼法，住彼定中，名之為因。受彼地生，名之為果。

亥二、畢竟自利利他

**若諸煩惱一切永斷，若諸所有八支聖道，若此為依獲得一切世間善法，是名畢竟自利利他。**

　　若此為依獲得一切世間善法者：謂以八支聖道為依，彼諸世間所有善法轉明盛生，由此能感當來轉增轉勝可愛可樂諸異熟果，是名獲得一切世間善法。

戌二、釋由3　亥一、標

**由三因緣，應知畢竟及不畢竟。**

亥二、列

**一、由自性故；二、由退不退故；三、由受用果有盡無盡故。**

亥三、釋2　天一、由自性

**由自性故者，究竟涅槃，名為畢竟；一切有為，名不畢竟。**

　　究竟涅槃等者：謂如前說，若諸煩惱一切永斷，此名究竟涅槃。前說八支聖道，及與一切世間善法，此名一切有為。

天二、由退等

**由退不退及受用果有盡無盡故者，八支聖道無有退故，及受用果無有盡故，名為畢竟；**

　　及受用果無有盡故者：此即前說，八支聖道為依，獲得一切世間善法，名受用果轉增轉勝無有盡故。

**其餘一切善有漏法，由有退故，及受用果有終盡故，名不畢竟。**

　　其餘一切善有漏法等者：謂如前說，財寶具足、自體具足，及諸異生世間清淨所有善因，此名一切善有漏法。彼所有果，名受用果。

未四、結

**如是菩薩十種自利利他，若略若廣，菩薩隨力隨能當勤修學。除此無有若過若增。**

　　若略若廣者：略謂種類，說唯有十。廣謂差別，當知無量。

**過去未來所有一切已學當學自利利他，亦皆唯有如此十種自利利他。除此無有若過若增。**

**本地分中菩薩地初持瑜伽處真實義品第四**

午二、真實義處（即真實義品）2　未一、總明安立

**云何真實義？謂略有二種。**

　　云何真實義者：義謂境界。清淨所緣境性，名真實義。

**一者、依如所有性，諸法真實性。**

　　依如所有性諸法真實性者：謂即染、淨[^6]法中所有真如，是名諸法真實性。此復七種，謂流轉真如、相真如、了別真如、安立真如、邪行真如、清淨真如、正行真如。解深密經一一別釋應知。（解深密經三卷八頁）

**二者、依盡所有性，諸法一切性。**

　　依盡所有性諸法一切性者：謂諸雜染、清淨法中，所有一切品別邊際，是名諸法一切性。如五數蘊、六數內處、六數外處，如是一切，亦如解深密經說。

**如是諸法真實性、一切性，應知總名真實義。**

未二、別辨品類3　申一、標列

**此真實義品類差別，復有四種。一者、世間極成真實，二者、道理極成真實，三者、煩惱障淨智所行真實，四者、所知障淨智所行真實。**

申二、隨釋4　酉一、世間極成真實3　戌一、徵

**云何世間極成真實？**

戌二、釋2　亥一、出體性2　天一、標

**謂一切世間，於彼彼事隨順假立、世俗串習、悟入覺慧所見同性。**

　　一切世間至所見同性者：此說一切有情世間，於彼彼事自心忍可，欲樂無異，是名所見同性。此之因緣，略有三別。一、隨順假立。謂想自分別，隨順假名故。二、世俗串習。謂世俗言說，共所成立故。三、悟入覺慧。謂不由思惟、籌量、觀察，然後方取；率爾而覺，悟入種種所知義故。依自下文分別配釋。

天二、列

**謂地唯是地，非是火等。如地如是，水、火、風，色、聲、香、味、觸，飲食、衣、乘、諸莊嚴具、資產什物，塗香、華鬘、歌舞妓**[^7]**樂、種種光明、男女承事、田園、邸店、宅舍等事，當知亦爾。**

　　謂地唯是地至當知亦爾者：此說世間諸差別事。於中初能造色，次所造色，次身資具，後攝受事。宅舍等者，等取庫藏應知。

**苦唯是苦，非是樂等；樂唯是樂，非是苦等。**

　　苦唯是苦至非是苦等者：此說有情世間諸受用事。樂等、苦等，等取不苦不樂。

亥二、攝要義

**以要言之，此即如此，非不如此；是即如是，非不如是。決定勝解所行境事，一切世間從其本際展轉傳來，想自分別共所成立，不由思惟、籌量、觀察，然後方取。**

戌三、結

**是名世間極成真實。**

　　一切世間至然後方取者：於所緣事了相而轉，是名為想。自內心起，名自分別。此以名句文身熏習為緣，從阿賴耶識種子所生，無始時來熏習有故，名從本際展轉傳來。如是想自分別，隨順他所假立事名，由是前說隨順假立。然此事名世所共許，名共成立，由是前說世俗串習。又於假立，若隨相行，暫爾思惟，未思、未量、未推、未察，是名思惟。隨尋思行，思量、推察，是名籌量。隨伺察行，復審觀察，是名觀察。此則不爾，不於共所成立思惟、籌量、觀察，然後方取所行境事，由是前說悟入覺慧。

酉二、道理極成真實3　戌一、徵

**云何道理極成真實？**

戌二、釋2　亥一、有道理義

**謂諸智者有道理義。**

　　謂諸智者有道理義者：此中道理，具有四種。謂觀待道理、作用道理、證成道理、法爾道理。諸無漏聖證真實義，隨所施設，道理相應，名諸智者有道理義。

亥二、證成道理義

**諸聰叡者、諸黠慧者、能尋思者、能伺察者、住尋伺地者、具自辯才者、居異生位者、隨觀察行者，**

　　諸聰叡者乃至隨觀察行者者：俱生、引發二慧相應，是名聰叡。了知分別自體，是名黠慧。性善尋思，名能尋思。於意言境不甚遽務，而隨究察，是伺相故。由能尋伺，發起語言，未離尋伺欲故，名住尋思地者。雖起語言，要由辯才，隨所問難皆善酬答，方能成辦自所立論，是名具自辯才者。此前所說諸相，唯說住異生地，非無漏聖，要有所依方立論故，是名居異生位者。於所聽聞、所受持法，如所安立，能審觀察，是名隨觀察行者。

**依止現、比及至教量，極善思擇決定智所行、所知事，由證成道理所建立、所施設義。**

戌三、結

**是名道理極成真實。**

　　依止現比及至教量至所施設義者：非不現見等，是名現量。與思擇俱，已思應思所有境界，是名比量。一切智者所說言教，或從彼聞，或隨彼法，名至教量。如聞所成地釋。（陵本十五卷八頁1303）三量為依，於諸聖者無漏境界，能極思擇如所有性，能善思擇盡所有性，是名極善思擇決定智所行、所知事。由此極善思擇，證驗諸聖所說有道理義。如一切蘊皆是無常，眾緣所生，苦、空、無我。心正執受，安置成立。如聲聞地說。（陵本二十五卷九頁2108）是名由證成道理所建立、所施設義。言建立者，即成立之異名；依能立因，成所立義故。言施設者，謂由語及欲，次第編列名句文身故。

酉三、煩惱障淨智所行真實2　戌一、徵

**云何煩惱障淨智所行真實？**

戌二、釋2　亥一、略標2　天一、體

**謂一切聲聞、獨覺，若無漏智、若能引無漏智、若無漏後得世間智所行境界，是名煩惱障淨智所行真實。**

　　謂一切聲聞獨覺至煩惱障淨智所行真實者：此中唯說聲聞、獨覺有煩惱障淨智，略無菩薩，當知菩薩非不煩惱障淨，由下文說所知障淨兼攝此義，故此不說。由無所知障，煩惱障定無；若無煩惱障，所知障可有故。今此偏說煩惱障淨，是故唯說聲聞、獨覺。智有三種，謂無漏智、能引無漏智，及無漏後得智。初智唯出世攝，後二皆世間攝，故說後二名世間智。由初無漏智正斷見惑，由能引無漏智能伏麤惑，由無漏後得智順斷修惑。今此總名煩惱障淨智。彼所行境界，名所行真實。

天二、義

**由緣此為境，從煩惱障智得清淨，於當來世無障礙住，是故說名煩惱障淨智所行真實。**

　　由緣此為境至無障礙住者：此釋三智所行，名真實義。謂能引無漏智如理作意，思惟真如，緣真如相為境界故，說名真實，即此中說緣此為境。此謂此法，意說四諦十六行真如為所緣故；簡彼外法，故得此稱。初無漏智正斷煩惱，不為煩惱之所障故，證實真如為所行境，故名真實，即此中說從煩惱障智得清淨。無漏後得智，能於當來進斷一切煩惱，證阿羅漢，住最後有，究竟真實解脫，故名真實，即此中說於當來世無障礙住。又復此中，煩惱障言，謂諸煩惱纏及隨眠，若行不行，皆有勢力障生聖道、障得涅槃，亂身心故，名煩惱障。

亥二、廣辨2　天一、顯差別2　地一、徵

**此復云何？**

地二、列

**謂四聖諦。一、苦聖諦，二、集聖諦，三、滅聖諦，四、道聖諦。**

　　此復云何謂四聖諦等者：由前已說緣此為境，義猶未了，是故今問此復云何？四聖諦義，是如是實，非不如實，是無顛倒，非是顛倒，故名為諦。一切聖者，如其法性證無乖諍，故名聖諦。

天二、明現觀2　地一、入漸次

**即於如是四聖諦義極善思擇，證入現觀。**

　　即於如是四聖諦義至證入現觀者：一一諦下各有四行，總有十六，名四諦義。如聲聞地說。（陵本三十四卷一頁2733）依此四諦，於十六相正覺了已，乃至加行善根圓滿，於爾所時，名為極善思擇；以於諸諦盡所有性、如所有性思擇究竟故。從此無間，起內作意，作意無間，有無分別決定智、現見智生，名入現觀；由能知智與所知境和合無乖，現前觀察，得名現觀故。

**入現觀已，如實智生。**

　　入現觀已如實智生者：由證現觀，獲得四智。謂唯法智、非斷智、非常智，及緣生行如幻事智。如聲聞地說。（陵本三十四卷二十一頁2796）當知此四後得智攝，是故說言入現觀已，如實智生。

地二、觀行相

**此諦現觀，聲聞、獨覺能觀唯有諸蘊可得，除諸蘊外我不可得。**

　　此諦現觀至我不可得者：此中且說唯法如實智相。謂所觀境唯有諸蘊，其能觀智亦唯諸蘊可得；又所觀境無別有我，其能觀智亦無別我可得；故能觀智名如實智。此現觀位，當知現觀邊智諦現觀攝。依此現觀，名諦現觀，非現觀智諦現觀也。

**數習緣生諸行生滅相應慧故，數習異蘊補特伽羅無性見故，發生如是聖諦現觀。**

　　數習緣生諸行生滅相應慧至發生如是聖諦現觀者：此說唯有法智能生之因。由能數習緣生諸行生滅相應慧為因，是故能觀唯有諸蘊可得。由數習異蘊補特伽羅無性見為因，是故能觀除諸蘊外我不可得。緣生法中，唯有諸行從因而生，託眾緣轉，本無而有，有已散滅，是名緣生諸行生滅。數習此故，能正悟入，和合無乖，名相應慧。又緣生行唯法所顯、唯法能潤、唯法所潤，墮在相續。若離唯法，實無主宰、無有作者、無有受者，是名異蘊補特伽羅無性。數習此故，正見得生。

酉四、所知障淨智所行真實2　戌一、徵

**云何所知障淨智所行真實？**

戌二、釋2　亥一、略標2　天一、出體

**謂於所知能礙智故，名所知障。**

　　謂於所知能礙智故名所知障者：此中意說法執無明。遍於一切所知事中，隱覆真實，顯現虛妄，障能知智令不得生，由此義故名所知障。

**從所知障得解脫智所行境界，當知是名所知障淨智所行真實。**

　　從所知障得解脫智所行境界者：謂諸如來成就妙智，生死涅槃二俱不住，名解脫智。所知障淨，此方得生，名從所知障得解脫智。此智所行境界，不共聲聞、獨覺，是故別說所知障淨智所行真實。

天二、辨相2　地一、徵

**此復云何？**

地二、辨2　玄一、約緣智辨

**謂諸菩薩諸佛世尊入法無我，入已善淨，於一切法離言自性、假說自性平等平等無分別智所行境界。**

　　此復云何至所行境界者：境界有二，一、謂菩薩入法無我無分別智所行境界，二、謂諸佛世尊入已善淨無分別智所行境界。當知諸法無自性性，名法無我。由彼諸法，非如言說有自性故，名無自性。又非離言都無性故，是名彼性。如是非有非無，總名無自性性。菩薩於此最初通達，是名為入。諸佛世尊永離麤重，自在而轉，是名善淨。無諸戲論，故名無分別智。此於諸法離言自性，謂非有性；及於諸法假說自性，謂為有性；二俱遠離，勝義所顯，故名平等平等。

玄二、約所知辨

**如是境界為最第一、真如無上、所知邊際，齊此一切正法思擇皆悉退還，不能越度。**

　　如是境界至不能越度者：謂諸菩薩諸佛世尊無分別智所行境界，不共聲聞、獨覺，是最第一。離我分別，及諸戲論分別，是名真如無上。由此故是所知邊際，以於一切所知法中最極究竟故。既證此已，彼於後時不須觀察，故說齊此一切正法思擇皆悉退還，以此境界思擇究竟方得入故。除此無有若過若增，是故說言不能越度。

亥二、廣辨2　天一、智行門3　地一、真實義相2　玄一、境所顯2　黃一、標

**又安立此真實義相，當知即是無二所顯。**

　　又安立此真實義相當知即是無二所顯者：謂真實義唯是諸法離言自性，不可言說，絕諸表示，然為令他現等覺故，亦於此中隨起言說，是名安立真實義相。言說有二，謂遮及表。今於此中無表唯遮，為於所聞不起執著，故云即是無二所顯。

**所言二者，謂有、非有。**

黃二、釋3　宇一、有2　宙一、釋2　洪一、標

**此中有者，謂所安立假說自性，**

　　謂所安立假說自性者：此所安立總依二諦，謂世俗諦及勝義諦。如下所說，隨應當知。

**即是世間長時所執，亦是世間一切分別戲論根本。**

　　即是世間長時所執亦是世間一切分別戲論根本者：如說色等及說作用，此依世俗說有；或說無為、或說涅槃，此依勝義說有。然諸愚夫不了知故，無始時來，於世俗諦執為實有，是名世間長時所執。又於二諦名言熏習成種，一切虛妄分別無義戲論皆依此生，是名世間一切分別戲論根本。

洪二、列

**或謂為色、受、想、行、識，或謂眼、耳、鼻、舌、身、意，或復**[^8]**謂為地、水、火、風，或謂色、聲、香、味、觸、法，或謂為善、不善、無記，或謂生滅，或謂緣生，或謂過去、未來、現在，或謂有為，或謂無為，或謂此世，或謂他世，或謂日月，或復謂為所見、所聞、所覺、所知、所求、所得，意隨尋伺，最後乃至或謂涅槃。**

　　或謂為色乃至或謂涅槃者：此釋前標假立自性。初五蘊、次六根、次四大、次六境、次三性、次二無常相、次十二有支、次三世，如文易知。次有變異，相即有為。次無變異，相即無為。次業因，即此世間。次業果，即彼世間。次日月依持，為諸有情見色起故。次四言說，即所見、聞、覺、知，依所見、聞、覺、知起言說故。次希求證得未得未受用境，是名所求。已得正受用境，是名所得。最後乃至煩惱苦盡，即謂涅槃。如是一切假立自性，皆依尋伺而等起故，是故說言意隨尋伺。義通前後，故中間說。

宙二、結

**如是等類，是諸世間共了諸法假說自性，是名為有。**

　　如是等類是諸世間共了諸法假說自性者：此釋前標世間長時所執，亦是一切分別戲論根本，由世間共了，能為彼因故。又說共了，當知非遍一切世間。欲求、有求諸有情類，於世俗諦假說自性是所共了；若梵行求諸有情類，於勝義諦假立自性亦所共了。如是差別，隨應當知。

宇二、非有

**言非有者，謂即諸色假說自性，乃至涅槃假說自性，無事無相，假說所依，一切都無。**

　　假說所依一切都無者：此中所依，謂色等事。要先有事，然後隨欲制立假說故。

**假立言說依彼轉者皆無所有，是名非有。**

　　假立言說依彼轉者皆無所有者：此中彼言，謂色等想。想取像已，方起言說，一切言說依彼轉故。

宇三、俱非2　宙一、名無二

**先所說有，今說非有，有及非有二俱遠離，法相所攝真實性事，是名無二。**

　　法相所攝真實性事者：謂即一切有為、無為離言自性，是名真實性事。如是真實性事，當知即依他起及圓成實二相所攝。於法相中，不應說有遍計所執，以有非有名假安立俱遠離故，由是故說法相所攝真實性事。

宙二、名無上

**由無二故，說名中道，遠離二邊，亦名無上。**

　　遠離二邊者：謂於諸法假說自性起增益執，謂為實有，是增益邊；若於離言色等事想起損減執，謂為非有，是損減邊。

玄二、智所顯

**佛世尊智於此真實已善清淨，諸菩薩智於此真實學道所顯。**

　　佛世尊智至學道所顯者：此說諸佛菩薩無分別智分位差別。佛世尊智已善清淨，當知於此真實無學所顯。諸菩薩智於此真實學道所顯，當知其智非善清淨。

地二、境相應慧3　玄一、勝解方便4　黃一、標

**又即此慧，是諸菩薩能得無上正等菩提廣大方便。**

黃二、徵

**何以故？**

黃三、釋2　宇一、由修勝解2　宙一、約生死辨2　洪一、正了知

**以諸菩薩處於生死，彼彼生中修空勝解，**

　　修空勝解者：謂諸法中如實真如離言自性，是名為空。於此親近、修習、多修習故，善取其相，名修勝解。如是名為善取空者。如下自釋。

**善能成熟一切佛法及諸有情。**

　　善能成熟一切佛法及諸有情者：當知成熟略有六種。一者、成熟自性，二者、所成熟補特伽羅，三者、成熟差別，四者、成熟方便，五者、能成熟補特伽羅，六者、已成熟補特伽羅相。如成熟品釋。（陵本三十七卷十九頁3074）隨其所應，當知成熟自他差別。謂諸菩薩處生死中，自能成熟一切佛法，亦能令他於三乘道隨其所應速得成熟；又能令自速證無上正等菩提，亦能令他已成熟者速得解脫。

**又能如實了知生死，不於生死以無常等行深心厭離。**

　　又能如實了知生死至深心厭離者：如其所應，為簡不同凡夫及諸聲聞。無常等者，等取苦行應知。

洪二、不了知2　荒一、染受生死失

**若諸菩薩不能如實了知生死，則不能於貪瞋癡等一切煩惱深心棄捨；不能棄捨諸煩惱故，便雜染心受諸生死；由雜染心受生死故，不能成熟一切佛法及諸有情。**

　　不能如實了知生死等者：謂若不能了知生雜染中諸緣起法，是則不能永斷無明。無明有故，貪瞋癡等一切煩惱因之而生，不能棄捨、令不現行。即由此故，造諸業因，受後有果，名雜染心受諸生死。又於現法，由煩惱纏雜染心故，處生死中空無義利，亦名以雜染心受諸生死。是則自尚不能成熟一切佛法，況能成熟諸餘有情。

荒二、厭離生死失

**若諸菩薩於其生死以無常等行深心厭離，是則速疾入般涅槃；彼若速疾入般涅槃，尚不能成熟一切佛法及諸有情，況能證無上正等菩提。**

　　於其生死至速疾入般涅槃者：當知菩薩於其生死非不厭離，然非一向，以諸菩薩三無數劫流轉生死，求大菩提故。如戒品釋。（陵本四十一卷九頁3367）聲聞不爾，或有一類最極速疾得般涅槃。謂住種性補特伽羅，最極速疾般涅槃者，要經三生，即可成辦。如聲聞地說。（陵本二十一卷二十頁1879）若諸菩薩同於聲聞厭離生死，便同速疾入般涅槃，非時大性，定不能證無上正等菩提。

宙二、約涅槃辨2　洪一、無怖願

**又諸菩薩，由習如是空勝解故，則於涅槃不深怖畏，亦於涅槃不多願樂。**

　　於涅槃不深怖畏至不多願樂者：如其所應，為簡不同凡夫及諸聲聞，其義應知。

洪二、有怖願2　荒一、深怖涅槃失

**若諸菩薩深怖涅槃，即便於彼涅槃資糧不能圓滿。由於涅槃深怖畏故，不見涅槃勝利功德；由不見故，便於涅槃遠離一切清淨勝解。**

　　深怖涅槃等者：謂諸凡夫樂著生死，聞說涅槃，謂或斷滅，是故生怖。此中涅槃，謂即滅諦。怖涅槃故，於彼能證世出世間二資糧道，不能修習、證得圓滿。此中資糧，謂即道諦。由四寂靜施設安立，是涅槃相。謂苦寂靜、煩惱寂靜、不損惱他寂靜，及捨寂靜。如有餘依地釋。（陵本五十卷二十一頁4037）此中初二寂靜，是名涅槃勝利，離過患故。後二寂靜，是名涅槃功德，治過失故。若於涅槃生起淨信，名淨勝解。即由如是增上力故，身毛為豎，悲泣墮淚，如是等事，是淨信相。

荒二、住樂涅槃失

**若諸菩薩於其涅槃多住願樂，是則速疾入般涅槃；彼若速疾入般涅槃，則便不能成熟佛法及諸有情。**

　　於其涅槃多住願樂者：菩薩於其涅槃非都無願，然不多住。由諸菩薩於無為中，願涅槃故，正樂攝故，依此建立無相三摩地。如菩提分品說。（陵本四十五卷十八頁3665）是故當知，菩薩於其涅槃非不願樂。

宇二、成有方便2　宙一、翻顯

**當知此中若不如實了知生死，即雜染心流轉生死；若於生死深心厭離，即便速疾入般涅槃。若於涅槃深心怖畏，即於能證涅槃資糧不能圓滿；若於涅槃多住願樂，即便速疾入般涅槃。是諸菩薩，於證無上正等菩提無大方便。**

宙二、正成

**若能如實了知生死，即無染心流轉生死。**

　　即無染心流轉生死者：謂諸菩薩處生死中，常勤修集無雜染心，於有漏事隨順而行，名無染心流轉生死。

**若於生死不以無常等行深心厭離，即不速疾入般涅槃。若於涅槃不深怖畏，即能圓滿涅槃資糧；雖於涅槃見有微妙勝利功德，而不深願速證涅槃。是諸菩薩，於證無上正等菩提有大方便。**

　　微妙勝利功德者：謂涅槃中離煩惱苦，真安樂住，是第一故、是最勝故、是無上故，說名微妙。

黃四、結

**是大方便，依止最勝空性勝解；是故菩薩修習學道所攝最勝空性勝解，名為能證如來妙智廣大方便。**

　　是大方便至廣大方便者：此說最勝空性勝解，是大方便之所依止，然為菩薩學道所攝，是故亦名廣大方便。空性勝解，即真實義勝解。於諸菩薩八勝解中特為第一，故名最勝。言如來妙智者，謂於能引有義聚法一切法中無顛倒智。如建立品說。（陵本五十卷十二頁4007）

玄二、入法無我3　黃一、離諸分別

**又諸菩薩，由能深入法無我智，於一切法離言自性**

　　深入法無我智者：此相應智唯菩薩有，不共聲聞。難知難見，故名為深。

**如實知已，達無少法及少品類可起分別。**

　　達無少法及少品類可起分別者：如所安立假說自性，或謂為色，最後乃至或謂涅槃，是名為法。復於其中，非一眾多差別可得，是名品類。菩薩於此非有法中如實通達，從是因緣，不起分別。此略有八，謂自性分別、差別分別、總執分別、我分別、我所分別、愛分別、非愛分別、彼俱相違分別。如下自說。

**唯取其事，唯取真如。**

　　唯取其事唯取真如者：事謂諸法一切性，真如謂諸法真實性。除此更無真實可得，故唯取二。

**不作是念，此是唯事，是唯真如；但行於義。**

　　不作是念至但行於義者：不由多聞思修所集成念起正加行，念此唯事，或唯真如，令不忘失。但由無加行無功用無分別智，任運行於諸法離言自性真實境界，是故說名但行於義。

黃二、獲多勝利3　宇一、得最勝捨

**如是菩薩行勝義故，於一切法平等平等。**

　　於一切法平等平等者：謂於諸法離言自性、假說自性二都無執，不起分別，是故重言平等平等。

**以真如慧如實觀察，於一切處具平等見、具平等心，得最勝捨。**

　　於一切處至得最勝捨者：謂從眼處乃至法處，名一切處。於此一切無增減見，名平等見。不起分別令心雜染，名平等心。住寂靜樂，是名為捨。諸靜慮中第四所攝，是故最勝。

宇二、依修善巧3　宙一、令無勞倦

**依止此捨，於諸明處一切善巧勤修習時，**

　　於諸明處一切善巧者：明處有五。謂內明處、因明處、聲明處、醫方明處、工業明處。如力種性品說。（陵本三十八卷八頁3122）從是所生諸善巧智，是名一切善巧。由此諸智，不愚諸法，能斷彼障，名善巧故。

**雖復遭遇一切劬勞、一切苦難，而不退轉，速疾能令身無勞倦、心無勞倦。**

　　遭遇一切劬勞至心無勞倦者：謂諸菩薩所有身語意業勇猛精進，是名一切劬勞。苦有八種，謂依止處苦為先，乃至所作處苦為後，名一切苦。如忍品釋。（陵本四十二卷八頁3440）六波羅蜜多及四攝事，於中各有三難行事，名一切難。菩薩於此一切劬勞、一切苦難，由依此捨，心正忍受，不由此緣精進懈廢，名不退轉。又由此捨，身心寂靜，於現法中成就樂住，能滅一切為趣菩提精勤加行所生身心種種勞倦，是名速疾令無勞倦。

宙二、令能成辦

**於諸善巧速能成辦**[^9]**，得大念力。**

　　於諸善巧速能成辦得大念力者：謂諸明處一一各有差別相轉。依此修習、勤修習時，能令生起善巧作用，即於此時漸令成就、漸令圓滿、漸令自在，故名成辦。於諸明處所受持法，久作久說，無所忘失，是名為念。一切明處為所緣境，故名為大。自在增上，摧伏所治，故名為力。

**不因善巧而自貢高，亦於他所無有祕吝。**

宙三、令無怯弱

**於諸善巧心無怯弱，有所堪能。**

　　於諸善巧心無怯弱有所堪能者：此說菩薩堅力持性自性。謂能禁制染汙心性，不隨煩惱自在行性，堪忍苦性，種種眾多猛利怖畏雖現在前而正加行無傾動性。如菩提分品說。（陵本四十四卷十六頁3594）由諸善巧，能正思擇，性勇相應，是故得成心無怯弱有所堪能如是堅力持性。

**所行無礙，具足堅固鉀鎧**[^10]**加行。**

　　所行無礙具足堅固鉀鎧加行者：此說菩薩堅力持性依處。此復有五，菩提分品略說其相。（陵本四十四卷十七頁3595）當知即是菩薩所行境界。由堅力持性故，一切無礙，不礙菩薩正精進故。精進有五，謂被甲精進、加行精進、不下精進、無動精進、無喜足精進。如攝事分說。（陵本八十九卷四頁6731）此顯初二精進，是故唯說具足堅固鉀鎧加行。由其最初，發起猛利樂欲；次隨所欲，發起堅固勇悍方便故。

宇三、不空生死4　宙一、增長菩提

**是諸菩薩於生死中，如如流轉遭大苦難，如是如是於其無上正等菩提堪能增長。**

　　如如流轉遭大苦難至堪能增長者：諸行因果相續不斷，是名流轉；此說生死展轉流轉。謂諸菩薩，於生死中為修自利利他行故，遭遇一切大苦大難而不退轉，由是積集福智資糧，堪於無上菩提所有種姓漸令清淨、漸令增長。遭遇苦難非一眾多，或至無量，指彼彼相，故說如如。菩提種姓漸清淨故、漸增長故，有次第別，亦復說言如是如是。如彼如彼經無量劫積集資糧，如是如是大菩提種方得增長故。

宙二、漸減憍慢

**如如獲得尊貴殊勝，如是如是於諸有情憍慢漸減。**

　　如如獲得尊貴殊勝至憍慢漸減者：能作他義，他所崇敬，故名為尊。能為他利，他所欣尚，故名為貴。菩薩勤修一切明處善巧，能於有情作大義利，是名尊貴殊勝。自恃高舉，說名為憍。方他高舉，說名為慢。菩薩所作唯為利他，於利他事不生高舉，以於自他身苦起平等心性故。

宙三、棄捨障執

**如如證得智慧殊勝，如是如是倍於他所難詰、諍訟、諠雜語論、本惑、隨惑、犯禁現行，能數觀察深心棄捨。**

　　如如證得智慧殊勝至深心棄捨者：此中智慧，即前所說法無我智。由自證得此殊勝智，如實了知此所行境，非是尋思分別可得。彼諸外道，或有於此互相難詰，共興諍訟，為勝聽者諠譁紛聒，是名諠語。非時而說，義不相屬，是名雜語。如是諍論依諸見起，是名本惑現行。由是因緣，忿恨等生，是名隨惑現行。由是因緣，發起身語惡不善業，毀犯戒禁，是名犯禁現行。如解深密經說：曾見一處，有七萬七千外道，并其師首同一會坐，為思諸法勝義諦相。彼共思議、稱量、觀察、遍推求時，於一切法勝義諦相竟不能得，唯除種種意解、別異意解、變異意解，互相違背，共興諍論，口出矛\[矛+贊\]，更相\[矛+贊\]已、刺已、惱已、壞已，各各離散。（解深密經一卷七頁16,689c）如是諍論，多由外道尋思故起。是故此中，得他所言，菩薩於此能數觀察，深見其過，於其惡見深心棄捨，由其證得智慧殊勝故。

宙四、不希利敬

**如如功德展轉增長，如是如是轉覆自善、不求他知、亦不希求利養恭敬。**

　　如如功德展轉增長至利養恭敬者：謂諸菩薩於所修學清淨殊勝，是名功德展轉增長。由是因緣，成就真實功德，遠離綺言說故，說彼轉覆自善；成就少欲喜足，遠離耽著貪故，說彼不求他知、亦不希求利養恭敬。

黃三、結顯所依

**如是等類菩薩所有眾多勝利是菩提分。**

　　是菩提分者：謂如前說，修諸善巧，乃至具足堅固鉀鎧加行，分分修習菩提因故。

**隨順菩提，皆依彼智。**

　　隨順菩提者：謂如前說，如如流轉遭大苦難，乃至亦不希求利養恭敬，展轉隨順菩提果故。

**是故一切已得菩提、當得、今得，皆依彼智。除此更無若劣若勝。**

　　除此更無若劣若勝者：謂菩薩道唯是此一法無我智，除此更無若劣若勝能得無上菩提道故。

玄三、修行正行3　黃一、標

**又諸菩薩乘御如是無戲論理，獲得如是眾多勝利。**

　　無戲論理者：謂諸施設若有若無、或異不異，是名戲論。由此能引無義，思惟分別而發語言故。於如是事勤加行時，不能少分增益善法、損不善法，是故說彼名為戲論。菩薩深入法無我智，如實了知諸法離言自性，不起若有若無、或異不異思惟分別，即此說名無戲論理，諸法自性理應爾故。

**為自成熟諸佛法故，為成熟他三乘法故，**

　　為成熟他三乘法故者：謂所成熟住有種姓補特伽羅略有三種，一者、住聲聞種姓，於聲聞乘應可成熟補特伽羅。二者、住獨覺種姓，於獨覺乘應可成熟補特伽羅。三者、住佛種姓，於無上乘應可成熟補特伽羅。由是三種補特伽羅，具有三種菩提種子，隨依三乘能令成熟，故名成熟他三乘法。

**修行正行。**

　　修行正行者：此中且說六波羅蜜多行。

黃二、釋2　宇一、攝受善法6　宙一、施所攝

**彼於如是修正行時，於自身財遠離貪愛，於諸眾生學離貪愛，能捨身財，唯為利益諸眾生故。**

　　於自身財遠離貪愛等者：此說施波羅蜜多行。內所施物，名為自身；外所施物，名之為財。隨諸眾生若有所求，菩薩於此無愛染心，但為眾生利益安樂，定皆施與，是名於自身財遠離貪愛。又於眾生吝執財寶，曾不惠施，菩薩知已，為欲彼人調伏慳垢，取自財寶令其施與；或彼惠捨修福業時，菩薩躬詣其所，隨力隨能身助、語助，令施求者得善滿足；是名於諸眾生學離貪愛，能捨身財。如是菩薩布施波羅蜜多，唯為速證最勝菩提故，唯為利益諸眾生故。

宙二、戒所攝

**又能防護、極善防護由身語等修學律儀，性不樂惡，性極賢善。**

　　又能防護等者：此說戒波羅蜜多行。菩薩淨戒略有三種，謂律儀戒、攝善法戒、饒益有情戒。如是三戒，由身語意能正修學，總名由身語等修學律儀。如是律儀若有違犯，即內自顧深起慚羞，及外觀他深生愧恥，依此說能防護、極善防護。由是防護串習所得，性戒相應，故不樂惡；憐愍相應，故極賢善。當知此說習所成性，非本性住性。

宙三、忍所攝

**又能忍他一切侵惱，於行惡者能學堪忍，性薄瞋忿，不侵惱他。**

　　又能忍他一切侵惱至不侵惱他者：此說菩薩忍波羅蜜多行。謂諸菩薩，由思擇力為所依止，於怨親中、劣等勝品、具德具失諸有情所，能忍一切怨害之苦，名能忍他一切侵惱。又於怨害諸有情所勤修五想，謂宿[^11]生親善想、隨順唯法想、無常想、苦想、攝受想。如忍品釋。（陵本四十二卷六頁3433）由如是學，於諸怨害性能堪忍，是名於行惡者能學堪忍。由是因緣，不可愛事會遇現前，極不饒益上品境中起微劣瞋及微劣忿，於其中品、下品境中彼全不起。性自成就薄瞋忿行，自無憤勃，不報他怨，亦不隨眠流注恆續，由是故能不侵惱他。

宙四、勤所攝

**又能勤修一切明處令其善巧，為斷眾生一切疑難，為惠眾生諸饒益事，為自攝受一切智因。**

　　為斷眾生一切疑難等者：此說精進波羅蜜多行。為斷疑難，故修內明及因明處。為惠饒益，故修聲明、醫方明、工業明處。為自攝受一切智因，故修一切明處。

宙五、定所攝

**又能於內安住其心令心善定，於心安住常勤修學，為淨修治四種梵住，為能遊戲五種神通，為能成立利眾生事，為欲除遣精勤修學一切善巧所生勞倦。**

　　又能於內安住其心令心善定等者：此說靜慮波羅蜜多行。於靜慮定，其心能正隨順、趣向、臨入，隨所欲樂，乃至七日七夜能正安住流注、無罪適悅相應，是名於內安住其心令心善定。於菩薩道聞思為先增上力故，數數隨念，令心安住常現在前，是名於心安住常勤修學。修四無量慈、悲、喜、捨，略有三種淨修治法。一者、有情緣無量，二者、法緣無量，三者、無緣無量。如供養親近無量品釋。（陵本四十四卷[^12]九頁3572）依此修治，名淨修治四種梵住。為能遊戲五種神通者，此說能引神通威力功德靜慮。謂神境智作證通、隨念宿住智作證通、天耳智作證通、見死生智作證通、知心差別智作證通。依定自在，隨其所欲一切事成，名能遊戲。為能成立利眾生事者，此說饒益有情靜慮。此有十一，如戒品中饒益有情戒說。為欲除遣精勤修學一切善巧所生勞倦者，此說現法樂住靜慮。由此靜慮，遠離一切分別，能生身心輕安，最極寂靜故。

宙六、慧所攝

**又性黠慧成極真智，為極真智常勤修學，為自當來般涅槃故修習大乘。**

　　又性黠慧成極真智至修習大乘者：此說慧波羅蜜多行。謂於諸法能了盡所有性，是名黠慧。此相應慧串習所成；由此串習，出世智生；名極真智。此智生已，為令圓滿，故恆修學。又為自身令當來世煩惱障斷、所知障斷，於菩薩乘聞思為先，趣勝意樂；趣勝意樂為先，入修行相；入修行相為先，修果成滿；是名修習。即由如是修果成滿究竟出離，名般涅槃。此菩薩乘，由與七種大性共相應故，說名大乘。如功德品釋。（陵本四十六卷十八頁3724）

宇二、饒益有情4　宙一、於有德

**又諸菩薩即於如是修正行時，於具功德諸有情所，常樂現前供養恭敬。**

　　於具功德至供養恭敬者：功德有五，謂信、戒、聞、捨、慧。於彼有情親面對前，現矚現見奉施財物、諸資生具，是名供養。敬問、禮拜、奉迎、合掌，是名恭敬。

宙二、於有失

**於具過失諸有情所，常樂現前發起最勝悲心、愍心，隨能隨力，令彼除斷所有過失。**

　　於具過失至所有過失者：此諸有情略有三聚，謂無苦無樂、有苦、有樂。無苦無樂有情癡多現行，有苦有情瞋多現行，有樂有情貪多現行，是名過失。菩薩於此修四無量，緣一切境，總名哀愍。於中大悲唯緣有苦，是名悲心。若於諸法遠離分別，都無所緣，不共一切聲聞、獨覺及諸外道，故名最勝。復於其中，依捨無量，能令無苦無樂、有苦、有樂三種有情，隨其次第，遠離癡、瞋、貪惑增上現行，是名令彼除斷所有過失。

宙三、於有怨

**於己**[^13]**有怨諸有情所，常起慈心，隨能隨力，無諂無誑，作彼種種利益安樂，令彼怨者意樂加行所有過失及怨嫌心自然除斷。**

　　有怨諸有情所至自然除斷者：怨有三品，謂上、中、下，名諸有情。於彼雖遭一切不饒益事，而不棄捨，菩薩自身寧受非愛，終不以惡欲加於彼，是名常起慈心。利益安樂有多種類，故名種種。如自他利品釋。（陵本三十五卷十七頁2883）菩薩念與眾生利益安樂，非為安樂而不利益。若性有罪無益，非所宜者，不應授與；若性無罪有益，是所宜者，即應授與。不唯隨彼心樂欲轉，非欺罔彼，是名無諂。非惑亂彼，是名無誑。由是能作利益安樂，令彼怨者心自了知此是菩薩。於菩薩所終不更起怨恨意樂，及由彼發身語加行，乃至令彼歡喜攝受，起親愛想，不生嫌厭，是名令彼怨者意樂加行所有過失及怨嫌心自然除斷。

宙四、於有恩

**於己**[^14]**有恩諸有情所，善知恩故，若等若增現前酬報，隨能隨力，如法令其意望滿足。雖無力能，彼若求請，即於彼彼所作事業示現殷重精勤營務，終不頓止彼所悕求，云何令彼知我無力，非無欲樂。**

　　於己有恩諸有情所至非無欲樂者：此諸有情亦有三品，謂上、中、下。於彼恩惠如實了知，名善知恩。若暫見已，即以若等若增財利供養現前酬報，非以下劣。於彼事業隨能隨力為作助伴，如其所應，令其意樂希望滿足；雖無力能，彼若求請，即於彼事殷重而作，終不頓時不應所求，為欲示現自實無力，非無欲樂。

黃三、結

**如是等類，當知名為菩薩乘御無戲論理，依極真智修正加行。**

地三、離言法性3　玄一、理成3　黃一、徵

**以何道理應知諸法離言自性？**

黃二、釋2　宇一、顯自2　宙一、相非有性

**謂一切法假立自相，**

　　一切法假立自相者：此中自相，唯言說相。想所施設，增益而有，不稱真實，故名假立。

**或說為色，或說為受，如前廣說乃至涅槃。當知一切唯假建立，非有自性。亦非離彼別有自性，是言所行、是言境界。**

　　一切唯假建立至是言境界者：如前說色乃至涅槃，是名一切。此唯言說自相可得，非如言說有其自性，亦非離彼假立色等自相別有如言所說自性，是諸言說所行境界。此中言者，意說尋伺，尋伺是彼言說因故。尋伺影像，是名所行，起自影像為行相故。尋伺所緣，是名境界，唯以名義為所緣故，越此更無勝堪能故。諸法雖有真實自性，然是離言聖智所行、聖智境界，非是尋伺之所能及，是故此中作如是說。

宙二、勝義有性3　洪一、標

**如是諸法，非有自性如言所說，亦非一切都無所有。**

洪二、徵

**如是非有，亦非一切都無所有。**

　　如是諸法至都無所有者：謂彼諸法，非如言說有其自性，亦非假說所依一切都無，及依彼想皆無所有，理如前釋。

**云何而有？**

洪三、釋

**謂離增益實無妄執，及離損減實有妄執，如是而有；即是諸法勝義自性。當知唯是無分別智所行境界。**

　　謂離增益實無妄執及離損減實有妄執如是而有者：如言自性實非有故，但由妄執增益為有；假說所依實非無故，但由妄執損減為無。如是二執，證聖智已方得遠離，遠離此故，能會所證。義顯非無，故說名有。

宇二、斥他2　宙一、斥四相違2　洪一、出四種4　荒一、多體相違失

**若於諸法諸事隨起言說，即於彼法彼事有自性者，如是一法一事應有眾多自性。**

　　若於諸法諸事隨起言說者：執持於心，想所取相，是名為法。境界現前，現量可得，是名為事。此法及事為所依因，能起眾多言說差別，隨自樂欲而施設故，是名於諸法事隨起言說。

**何以故？以於一法一事制立眾多假說而詮表故。**

　　以於一法一事制立眾多假說而詮表故者：如說種姓，亦名種子、亦名為界、亦名為性。又如無明，亦名無知、亦名為癡、亦名為闇。如是等類，皆於一法一事假想安立。若執如名有自性者，是則一法一事應有眾多自性。多體相違，不應道理。

荒二、雜體相違失

**亦非眾多假說詮表決定可得。謂隨一假說，於彼法彼事有體、有分、有其自性；非餘假說。是故一切假說若具不具，於一切法、於一切事，皆非有體、有分、有其自性。**

　　亦非眾多假說詮表至有其自性者：此中假說，義顯不遍一切言論。謂諸言論，有處隨轉，有處旋還。如於舍宅舍宅言論，於諸舍宅處處隨轉；於村聚落亭邏國等，即便旋還。於盆甕等言論，於盆甕等處處隨轉；於瓶器等，即便旋還。於軍軍言，隨諸軍轉；於別男女幼少等類，即便旋還。於林林言，隨諸林轉；於別樹根莖枝條葉華果等類，即便旋還。如思所成地[^15]說。（陵本十六卷四頁1376）如是不遍一切言論，非一眾多，或於是處隨轉，或於是處退還，是故名非決定可得。當知唯是假相說有，非於彼法彼事實有其體、實有其分、實有自性。體謂體相，分謂差別，性謂依因。隨一假說舍宅、盆甕、軍林種種言論，非決定有體、分、自性可得。何以故？即於彼法彼事，亦餘假說所詮表故。此中一切假說，有總有別，是故說言若具不具。由是當知，眾多假說，於一切法、於一切事，皆非有體、有分、有其自性。若許實有，便成雜體相違過失。

荒三、無體相違失

**又如前說色等諸法，若隨假說有自性者，要先有事，然後隨欲制立假說，先未制立彼假說時，彼法彼事應無自性；若無自性，無事制立假說詮表，不應道理；假說詮表既無所有，彼法彼事隨其假說而有自性，不應道理。**

　　又如前說色等諸法至不應道理者：謂先有事，然後隨欲制立假說，此應道理。若許爾者，便不應言隨假言說有其自性；若不許者，無事為先而有所說，不應道理；隨其假說謂有自性，無體相違，故不應理。

荒四、稱體相違失2　日一、舉諸色

**又若諸色未立假說詮表已前，先有色性，後依色性制立假說攝取色者，是則離色假說詮表，於色想法、於色想事應起色覺，而實不起。**

　　又若諸色至而實不起者：依諸色名起諸色覺，名攝取色。由名令意作種種相，成所攝受及所執取，是故名言說能攝取。言色覺者，謂於諸色起自思惟、稱量、觀察。如是色覺要待名言方可得生，非率爾起，是故此說離色假說詮表，於色想法、於色想事應起色覺，而實不起。意顯色覺能攝取色，然不稱彼實有法性，是故成過。

日二、例受等

**如說其色，如是受等如前所說乃至涅槃，應知亦爾。**

洪二、結

**由此因緣由此道理，當知諸法離言自性。**[^16]

　　由此因緣由此道理等者：此總結文，應置應知亦爾文後。前說稱體相違，但舉諸色，故例受等，於其中間不應間有總結之文，疑有錯亂。言因緣者，謂斥相違能成立因。言道理者，謂斥相違所成立義。如是差別應知。

宙二、斥二失壞2　洪一、標列二種

**有二種人，於佛所說法毗奈耶，俱為失壞。**

　　於佛所說法毗奈耶俱為失壞者：道理所攝，名之為法。隨順一切煩惱滅故，名毗奈耶。如攝異門分說。（陵本八十三卷八頁6299）於此法毗奈耶，執法為法、非義為義，是名為失，由能退失無量善法故。若復於非法中持為是法，於非義中宣說為義，是名為壞。由壞佛語不久住故。

**一者、於色等法、於色等事，謂有假說自性自相，於實無事起增益執。二者、於假說相處、於假說相依離言自性勝義法性，謂一切種皆無所有，於實有事起損減執。**

　　於假說相處至勝義法性者：起言說想，是名為處，想為言說隨起因故。彼所說事，是名為依，非無唯事有所說故。此處及依，皆是離言自性勝義法性。

洪二、出彼過失2　荒一、於初種

**於實無事起增益執，妄立法者所有過失，已具如前顯了開示；於色等法實無事中，起增益執有過失故；於佛所說法毗奈耶甚為失壞。**

　　已具如前顯了開示者：謂如前說四種過失，一、多體相違失，二、雜體相違失，三、無體相違失，四、稱體相違失。具如所判。言顯了者，謂自通達甚深義句，為他顯示故。言開示者，謂他展轉所生疑惑皆能除遣故。如攝異門分說。（陵本八十三卷十二頁6312）

荒二、於後種2　日一、標當說

**於色等法實有唯事起損減執壞諸法者所有過失，由是過失，於佛所說法毗奈耶甚為失壞，我今當說。**

日二、釋非理3　月一、破斥3　盈一、標過

**謂若於彼色等諸法實有唯事起損減執，即無真實，亦無虛假。如是二種皆不應理。**

　　即無真實至皆不應理者：即無真實及無虛假，是名二種。若無真實，即彼言說都無所表，然實不爾，故不應理。又無虛假，應言說相都不可得，然現可得，亦不應理。

盈二、喻成

**譬如要有色等諸蘊，方有假立補特伽羅，非無實事而有假立補特伽羅；如是要有色等諸法實有唯事，方可得有色等諸法假說所表，非無唯事而有色等假說所表。**

　　譬如要有色等諸蘊至假說所表者：此釋無實不應道理。色等諸蘊是實有事，補特伽羅唯是假名，非無實事假名可有。色等諸法，當知亦爾。要有唯事方可假說，非事都無可假說有。於此諸事唯聖智證，簡離言說，故名唯事，不待言說而攝取故。

**若唯有假，無有實事，既無依處，假亦無有，是則名為壞諸法者。**

　　若唯有假至壞諸法者者：此釋無假不應道理。真實既無，假亦無有，許唯假有，理不得成。若許假無，是則於是法中起非法想，誹撥諸法假言說相，由是名為壞諸法者。

盈三、舉類3　昃一、牒彼說

**如有一類，聞說難解大乘相應、空性相應、未極顯了密意趣義甚深經典，**

　　難解大乘至甚深經典者：如世尊說：一切諸法皆無自性、無生無滅、本來寂靜、自性涅槃。此中道理，唯為大乘種姓者說，非餘聲聞、獨覺所能信解，是名難解大乘相應甚深經典。依三無性，說一切法皆無自性，謂相無自性性、生無自性性、勝義無自性性。如決擇分釋。（陵本七十六卷七頁5827）是名空性相應甚深經典。如是空性，於彼經中未顯了說，唯是密意趣義之所解釋，是名未極顯了密意趣義甚深經典。

**不能如實解所說義，起不如理虛妄分別，由不巧便所引尋思，起如是見，立如是論：一切唯假，是為真實，若作是觀名為正觀。**

　　一切唯假至名為正觀者：謂住見取補特伽羅，聞如是法雖生信解，然於其義無有力能如實解了，隨言執著，謂一切法決定皆無自性，決定不生不滅，決定本來寂靜，決定自性涅槃。故作是說：一切唯假，是為真實。為欲令他隨彼所見簡擇思惟，由此因緣能正解脫，是故更說若作是觀名為正觀。

昃二、難非理

**彼於虛假所依處所實有唯事，撥為非有，是則一切虛假皆無，何當得有一切唯假是為真實。**

昃三、結極無

**由此道理，彼於真實及以虛假二種俱謗都無所有。由謗真實及虛假故，當知是名最極無者。**

　　彼於虛假至最極無者者：此中虛假，謂諸法三相中遍計所執相。所依處所實有唯事，謂三相中依他起相、圓成實相。由彼住自見取補特伽羅，妄自建立一切唯假為因緣故，是即於一切法獲得無見及無相見；由得無見、無相見故，撥一切相皆是無相。非唯誹撥諸法依他起相、圓成實相，是亦誹撥遍計所執相。何以故？由有依他起相及圓成實相故，遍計所執相方可施設；若於依他起相及圓成實相見為無相，彼亦誹撥遍計所執相；是故說彼誹撥三相。如解深密經說。（解深密經二卷十一頁16,695c）此中道理，應如是知。由撥一切相皆是無相，是故得名最極無者。

月二、呵擯2　盈一、出過

**如是無者，一切有智同梵行者不應共語、不應共住。如是無者，能自敗壞，亦壞世間隨彼見者。**

　　一切有智至隨彼見者者：由聞思修三所成慧，能正簡擇諸法性相，是名有智。同離居家習婬欲法，同依三寶修聖道支，名同梵行。若相親近談論請問，是名共語。同所居止受用財法，與六堅法而共相應，是名共住。六堅法者，即六和敬。由於諸法起無相見，於此經典誹謗毀讟，由此因緣，觸大業障，乃至齊於百千俱胝那庾多劫無有出期，是名能自敗壞。若有有情從彼聽聞，隨彼無見，亦於是經誹謗毀讟，由是能令獲大衰損，亦令同彼觸大業障，是名亦壞世間隨彼見者。

盈二、教證2　昃一、引教

**世尊依彼密意說言：寧如一類起我見者，不如一類惡取空者。**

　　寧如一類起我見者不如一類惡取空者者：此中我見，謂法我見，於彼假說法起實自性執故，前所說中，初一種人即此類是。惡取空者，即前所說中後一種人，由於諸法離言自性不解其義，但隨名言住自見取，謗一切種都無所有，由是因緣，觸大業障，墮諸惡趣，是故名為惡取空者。

昃二、釋因2　辰一、於起我見者

**何以故？起我見者，唯於所知境界迷惑，不謗一切所知境界；不由此因墮諸惡趣。**

　　起我見者至墮諸惡趣者：此顯不自敗壞。大乘經說諸法三相，一、遍計所執相，二、依他起相，三、圓成實相。是名大乘所知境界。起我見者不如實知，是名迷惑。雖於實無起增益執，然於實有無損減執，不如惡取空者撥一切相皆是無相，是名不謗一切所知境界。即由此因，不自敗壞墮諸惡趣。

**於他求法、求苦解脫不為虛誑，不作稽留；於法、於諦亦能建立；於諸學處不生慢緩。**

　　於他求法至不生慢緩者：此顯不壞世間隨彼見者。謂若於他求聞正法，善能教授，令有所證，是名於法、於諦亦能建立，由是故說不為虛誑。此中法者，所謂諸欲過患出離清淨品法。諦者，所謂苦集滅道四種聖諦。又若於他求苦解脫，善能教誡，令其調伏，是名於諸學處不生慢緩，由是故說不作稽留，速證涅槃得自義故。

辰二、於惡取空者

**惡取空者，亦於所知境界迷惑，亦謗一切所知境界；由此因故，墮諸惡趣**[^17]**。於他求法、求苦解脫能為虛誑，亦作稽留；於法、於諦不能建立；於諸學處極生慢緩。如是損減實有事者，於佛所說法毗奈耶甚為失壞。**

月三、料簡2　盈一、惡取空者2　昃一、徵

**云何名為惡取空者？**

昃二、釋2　辰一、出過

**謂有沙門、或婆羅門，**

　　沙門或婆羅門者：沙門有四，謂聖道沙門等。婆羅門有三，謂種姓婆羅門等。如聲聞地說。（陵本二十九卷十七頁2460）

**由彼故空亦不信受，於此而空亦不信受，如是名為惡取空者。**

辰二、顯理

**何以故？由彼故空，彼實是無；於此而空，此實是有。由此道理可說為空。**

　　由彼故空至可說為空者：由彼色等假說性法，但為名言之所取故，說之為空，彼假說法實無自性，是名由彼故空，彼實是無。彼假說法雖說為空，然此空言要觀待有方可施設。何者為有？謂即色等假說所依色等想事。於此色等想事假說色等性法，當知其中有空不空。色等想事實有性故，為所依故，不應說空；色等假說，唯於色等想事增益相故，應說為空；是名於此而空，此實是有。由此觀待道理，觀待於此餘實是有，故可於彼假說為空。

**若說一切都無所有，何處、何者、何故名空？亦不應言由此、於此即說為空。是故名為惡取空者。**

　　何處何者何故名空至惡取空者者：此處若有，可於此處說彼為空，處既是無，依於何處名彼為空？是故說言何處名空。又所依處都無所有，彼能依法亦不可得，是故說言何者名空。說有說空，相待有別，若唯說空，應無所待，是故說言何故名空。亦不應言由此一切都無所有，於此一切都無所有，即說為空。何以故？如有頌言：要由餘釋餘，非即此釋此。如是說者，名順正理。如先問言：云何有為？後答釋言：所謂五蘊。若如是者，名順正理。非先問言：云何有為？後答釋言：所謂有為。今此中義，當知亦爾。一切都無，義即是空。不應即此都無，釋此空義。若如是者，不順正理。

盈二、善取空者2　昃一、徵

**云何復名善取空者？**

昃二、釋2　辰一、舉理

**謂由於此彼無所有，即由彼故正觀為空；復由於此餘實是有，即由餘故如實知有。如是名為悟入空性，如實無倒。**

　　善取空者至如實無倒者：此中取言，謂無相取。勝義智見熏習成故，性無顛倒，故名為善。前惡取空，是有相取，世俗名言熏習成故，與此有別。謂由於此彼無所有者，簡此說彼，有空差別故。復由於此餘實是有者，簡彼名餘，唯有非空故。

辰二、釋名3　宿一、釋空

**謂於如前所說一切色等想事、所說色等假說性法，都無所有，是故於此色等想事，由彼色等假說性法說之為空。**

宿二、釋餘

**於此一切色等想事，何者為餘？謂即色等假說所依。**

宿三、釋如實知

**如是二種皆如實知。謂於此中實有唯事，於唯事中亦有唯假；不於實無起增益執，不於實有起損減執。不增不減、不取不捨，如實了知如實真如離言自性。如是名為善取空者，於空法性能以正慧妙善通達。**

　　謂於此中實有唯事至妙善通達者：於前所說假有法中，實有唯事為所依因，非無實物假法成立，名於此中實有唯事。此謂遍計所執，實謂依他及圓成實。若於依他起相及圓成實相中，一切雜染、清淨遍計所執相，是名於唯事中亦有唯假。名言熏習執著起故，於實無事離有相取，是名不取；於實有事成無相取，是名不捨。了知諸法如所有性，是名通達，通達一切所知境界故。

黃三、結

**如是隨順證成道理，應知諸法離言自性。**

玄二、教證3　黃一、總標

**復由至教，應知諸法離言自性。**

黃二、引釋3　宇一、第一教2　宙一、舉頌

**如佛世尊轉有經中，為顯此義而說頌曰：**

　**以彼彼諸名　詮彼彼諸法　此中無有彼　是諸法法性**

　　以彼彼諸名至是諸法法性者：謂以彼彼色等法名，詮表彼彼色等想法。當知於此色等想中，遠離彼彼色等自性，即是諸法離言法性。

宙二、長行釋2　洪一、徵

**云何此頌顯如是義？**

洪二、釋2　荒一、釋頌初二句

**謂於色等想法，建立色等法名；即以如是色等法名，詮表隨說色等想法。或說為色，或說為受，或說為想，廣說乃至說為涅槃。**

荒二、釋頌後二句

**於此一切色等想法、色等自性都無所有，亦無有餘色等性法，而於其中色等想法離言義性，真實是有。當知即是勝義自性，亦是法性。**

　　於此一切色等想法至亦是法性者：想以了像為其自性，於所緣境令心發起種種言說為業。言說唯假，此想非無，然不應言想所取相亦是實有，喻如陽焰，假合取故，是故此說於此一切色等想法、如其所應色等自性都無所有。雖有唯事作所依處，然彼實非色等性法，是故此說亦無有餘色等性法。此中餘者，已如前說，謂即色等假說所依。餘雖是有，非色等性，故此說無。而於其中色等想法，非無唯事作所依處，然是離言勝義自性，即由此義，亦名法性。

宇二、第二教2　宙一、引頌

**又佛世尊義品中說：**

　**世間諸世俗　牟尼皆不著　無著孰能取　見聞而不愛**

　　世間諸世俗至見聞而不愛者：唯假言說，名諸世俗。不如言說隨起執著，名為不著。能見能聞，是名能取。依起言說，故舉見聞。此中意謂，若於言說都無執著，是則應無見聞；不起言說，無見聞故，應不能取所知境界；故作是難：無著孰能取？唯於想事不起增益、損減執著，是名無著。非如一切所知境界都無所取，由無增益、損減執著，貪愛不生，亦不增長。由於所知非無所取，住念正知而有見聞，故作是釋：見聞而不愛。

宙二、長行釋2　洪一、徵

**云何此頌顯如是義？**

洪二、釋4　荒一、頌初句

**謂於世間色等想事，所有色等種種假說，名諸世俗。**

　　謂於世間色等想事至名諸世俗者：此中唯約色等種種假說，名為世間。色等想事即是勝義自性，不名世間。於此想事所有假說，乃名世間。世間言說唯假施設，故名世俗。

荒二、頌第二句

**如彼假說於此想事有其自性，如是世俗牟尼不著。何以故？以無增益、損減見故，無有現前顛倒見故，由此道理名為不著。**

荒三、頌第三句

**如是無著，誰復能取？**

荒四、頌第四句

**由無見故，於事不取增益、損減，於所知境能正觀察，故名為見；聽聞所知境界言說，故名為聞。依此見聞，貪愛**[^18]**不生，亦不增長，唯於彼緣畢竟斷滅，安住上捨，故名不愛。**

　　由無見故至故名不愛者：謂無現前顛倒見故，於此想事能正了知，不妄執取增益、損減為所知相，此不執取，故名無著。然雖不著，而有見聞，是名能取。又此見聞，非唯眼耳及能依識，約彼為緣生起意識，故作是說。於所知境能正觀察，故名為見。聽聞所知境界言說，故名為聞。離此意識，如是見聞不可得故。於見聞時，不執取相及彼隨好，故愛不生，亦不增長。取相隨好，即是生長貪愛之緣；無執取故，說於彼緣畢竟斷滅。由念正知，住極寂靜，是名安住上捨；即由是義，故名不愛。

宇三、第三教2　宙一、引經2　洪一、長行3　荒一、標

**又佛世尊為彼散他迦多衍那作如是說：散他苾芻**[^19]**！不依於地而修靜慮，不依於水、不依於火、不依於風、不依空處、不依識處、不依無所有處、不依非想非非想處、不依此世他世、不依日月光輪、不依見聞覺知、不依所求所得、不依意隨尋伺、不依一切而修靜慮。**

荒二、徵

**云何修習靜慮苾芻，不依於地而修靜慮，廣說乃至不依一切而修靜慮？**

荒三、釋

**散他苾芻！或有於地除遣地想，或有於水除遣水想，廣說乃至或於一切除一切想，**

　　或有於地除遣地想至除一切想者：此說修靜慮者靜慮境界，唯是現量所證得相。或有於地安立地想，思惟修習、多修習已，如現領受勝解而轉，是名所知事同分影像現前。於爾所時，不復思惟修習地想，於彼地想前所生起增減妄執皆能斷捨，故名除遣。如說於地除遣地想，如是於水除遣水想，乃至於一切除一切想，隨應亦爾。

**如是修習靜慮苾芻，不依於地而修靜慮，廣說乃至不依一切而修靜慮。**

洪二、讚頌

**如是修習靜慮苾芻，為因陀羅、為伊舍那、為諸世主并諸天眾遙為作禮而讚頌曰：**

　**敬禮吉祥士　敬禮士中尊　我今不知汝　依何修靜慮**

宙二、顯義2　洪一、徵

**云何此經顯如是義？**

洪二、釋2　荒一、釋地等想

**謂於一切地等想事，諸地等名施設假立，名地等想。即此諸想，於彼所有色等想事，或起增益、或起損減。若於彼事起能增益有體自性執，名增益想；起能損減唯事勝義執，名損減想。**

荒二、釋名除遣

**彼於此想能正除遣，能斷、能捨，故名除遣。**

　　若於彼事至故名除遣者：施設假立，名之為想。於施設時，若與增益、損減妄執相應，即名增益或損減想。由此增益、損減想故，於彼諸事不如實知，或起增益、或起損減。由是當知，能令增益或損減想彼實有體，想所增益或損減相唯是無體，是故此說能增益執或損減執，名增益想或損減想。如是二想，生令不續，是名能斷；未生不生，是名能捨；依此二義，故名除遣。

黃三、總結

**如是等類無量聖言，名為至教。由此如來最勝至教，應知諸法離言自性。**

玄三、釋難2　黃一、問

**問：若如是者，何因緣故，於一切法離言自性而起言說？**

黃二、答

**答：若不起言說，則不能為他說一切法離言自性，他亦不能聞如是義。若無有聞，則不能知此一切法離言自性。為欲令他聞知諸法離言自性，是故於此離言自性而起言說。**

天二、淨障門4　地一、障因緣3　玄一、總標

**又諸愚夫，由於如是所顯真如不了知故，從是因緣，八分別轉，能生三事，能起一切有情世間及器世間。**

　　有情世間器世間者：自業所感內分死生，是名有情世間。共業所感外分壞成，名器世間。由此二法，能攝一切諸戲論事，謂能取法及彼所依所取之法，是故建立二種世間。

玄二、列釋2　黃一、列八分別2　宇一、徵

**云何名為八種分別？**

宇二、列

**一者、自性分別，二者、差別分別，三者、總執分別，四者、我分別，五者、我所分別，六者、愛分別，七者、非愛分別，八者、彼俱相違分別。**

黃二、釋生三事2　宇一、能生差別3　宙一、徵

**云何如是八種分別能生三事？**

宙二、釋3　洪一、前三分別2　荒一、能生依緣

**謂若自性分別、若差別分別、若總執分別，此三分別能生分別戲論所依、分別戲論所緣事。**

　　此三分別至分別戲論所緣事者：不如理思，是名分別。無義言論，是名戲論。如是分別戲論要有依、緣方得生起，是名分別戲論所依、分別戲論所緣事。此依緣事三分別生，謂由過去世自性等三分別為因緣故，能生現在分別所依及所緣事。

荒二、由依緣生

**謂色等想事為依緣故，名想言說所攝、名想言說所顯分別戲論，即於**[^20]**此事分別計度非一眾多品類差別。**

　　謂色等想事至品類差別者：此中更釋三種分別因緣道理。謂依緣事從分別生，分別亦由依緣事生，展轉為因而生起故。名為先故想，想為先故說，是名分別戲論生起次第。然有二別。若嬰兒等不善名言者所有分別戲論，是名名想言說所攝，謂由言說隨眠之所攝故。若諸根成熟善名言者所有分別戲論，是名名想言說所顯，謂由言說隨覺所顯了故。由彼種種分別戲論，即於此依緣事分別計度，或執自性、或執差別、或總執我及餘假法，各有非一眾多品類差別，如下自釋。

洪二、次二分別

**若我分別、若我所分別，此二分別能生一切餘見根本及慢根本薩迦耶見，及能生一切餘慢根本所有我慢。**

　　若我分別至所有我慢者：謂我、我所二種分別，能生二法，謂薩迦耶見及與我慢。此薩迦耶見能生邊執見、邪見、見取、戒禁取，及與我慢；此為根本餘方得生，是故說名能生一切餘見根本及慢根本薩迦耶見。又復我慢能生慢、過慢等一切餘慢；此為根本餘方得生，是故說名能生一切餘慢根本所有我慢。

洪三、後三分別

**若愛分別、若非愛分別、若彼俱相違分別，如其所應能生貪欲、瞋恚、愚癡。**

宙三、結

**是名八種分別，能生如是三事。謂分別戲論所依緣事，見、我慢事，貪瞋癡事。**

宇二、總顯流轉

**當知此中，分別戲論所依緣事為所依止，生薩迦耶見及以我慢；薩迦耶見、我慢為依，生貪瞋癡。由此三事，普能顯現一切世間流轉品法。**

　　由此三事普能顯現一切世間流轉品法者：謂八分別是流轉因，微隱難了。所生三事是流轉果，顯現易知。果能酬因，名能顯現。展轉相續，是名流轉。如是諸法，能攝一切有情世間及器世間因果性故，名為一切世間流轉品法。

玄三、廣顯2　黃一、釋八分別7　宇一、自性分別

**云何名為自性分別？謂於一切色等想事，分別色等種種自性所有尋思。如是名為自性分別。**

宇二、差別分別

**云何名為差別分別？謂即於彼色等想事，謂此有色、謂此無色，謂此有見、謂此無見，謂此有對、謂此無對，謂此有漏、謂此無漏，謂此有為、謂此無為，謂此是善、謂此不善、謂此無記，謂此過去、謂此未來、謂此現在。由如是等無量品類差別道理，即於自性分別依處，分別種種彼差別義。如是名為差別分別。**

　　謂此有色至謂此現在者：如是眾多品類差別，決擇分中廣釋其相。（陵本六十五卷七頁5172）

宇三、總執分別

**云何名為總執分別？謂即於彼色等想事，我及有情、命者、生者等假想施設所引分別。於總多法總執為因，分別而轉。於舍、軍林、飲食、衣乘等假想施設所引分別，如是名為總執分別。**

　　我及有情命者生者等至總執分別者：於五取蘊，我、我所見現前行故，是名為我。由諸賢聖如實了知唯有此法，更無餘故；又復於彼有愛著故，是名有情。由壽和合現存活故，是名命者。由具生等所有法故，是名生者。復有差別，謂意生、摩納縛迦、養育、補特伽羅，故置等言。如攝異門分釋。（陵本八十三卷十六頁6323）此名於內色等，建立種種我等言論。又於外色等事和合差別，建立舍宅、軍林、衣乘、瓶盆種種言論，如是皆為眾法聚集言論所攝。於總多法總執為因分別而轉，是故名為總執分別。

宇四、我我所分別

**云何名為我、我所分別？謂若諸事有漏有取，長時數習我、我所執之所積聚；由宿串習彼邪執故，自見處事為緣所生虛妄分別。如是名為我我所分別。**

　　謂若諸事至我我所分別者：內外諸色，諸心心所，是名諸事。由五相故，建立有漏諸法差別，是名有漏。如決擇分說。（陵本六十五卷十頁5184）復有有諍、有染、依止耽嗜諸法差別，是名有取。如決擇分說。（陵本六十五卷十二頁5190）無始時來，執我、我所串習堅固積聚而住，是名長時數習我、我所執之所積聚。如是諸事是我、我所見之所依處，由是名為自見處事。緣此所生虛妄分別，名為我及我所分別。

宇五、愛分別

**云何名為愛分別？謂緣淨妙、可意事境所生分別。**

宇六、非愛分別

**云何名為非愛分別？謂緣不淨妙、不可意事境所生分別。**

宇七、彼俱相違分別

**云何名為彼俱相違**[^21]**分別？謂緣淨妙不淨妙、可意不可意俱離事境所生分別。**

　　謂緣淨妙可意事境所生分別者：於色等事，實無淨妙、可意諸相，然貪現行，取為所緣，彼色等事淨妙、可意相似顯現，由是說言淨妙、可意事境。如是所餘不淨妙、不可意等，隨應當知。

黃二、略攝二種2　宇一、標列事

**此中所說略有二種。一者、分別自性，二者、分別所依、分別所緣事。**

宇二、明展轉2　宙一、標

**如是二種，無始世來，應知展轉更互為因。**

宙二、釋3　洪一、顯過去

**謂過去世分別為因，能生現在分別所依及所緣事。**

洪二、顯現在

**現在分別所依緣事既得生已，復能為因，生現在世由彼依緣所起分別。**

洪三、顯未來

**於今分別不了知故，復生當來所依緣事；彼當生故，決定當生依彼、緣彼所起分別。**

　　分別自性者：謂見、我慢事，貪瞋癡事，若分別起，若是俱生，是三界行心所有法故，名分別自性。

地二、淨方便2　玄一、徵

**云何了知如是分別？**

玄二、釋2　黃一、總標

**謂由四種尋思、四種如實智故。**

黃二、別辨2　宇一、四種尋思3　宙一、徵

**云何名為四種尋思？**

宙二、列

**一者、名尋思，二者、事尋思，三者、自性假立尋思，四者、差別假立尋思。**

宙三、釋2　洪一、釋得名4　荒一、名尋思

**名尋思**[^22]**者，謂諸菩薩於名唯見名，是名名尋思。**

　　於名唯見名者：何等為名？謂即於相所有增語。

荒二、事尋思

**事尋思者，謂諸菩薩於事唯見事，是名事尋思。**

　　於事唯見事者：事亦名相，謂即言談安足處事。

荒三、自性假立尋思

**自性假立尋思者，謂諸菩薩於自性假立，唯見自性假立，是名自性假立尋思。**

荒四、差別假立尋思

**差別假立尋思者，謂諸菩薩於差別假立，唯見差別假立，是名差別假立尋思。**

洪二、釋觀相

**此諸菩薩於彼名、事，或離相觀、或合相觀。依止名、事合相觀故，通達二種自性假立、差別假立。**

　　於彼名事或離相觀至差別假立者：若唯於名或唯於事見其自性、差別假立，名離相觀。若於名中實有唯事，於唯事中亦有唯名，如是二種皆能觀察，名合相觀。由是通達名事二種自性假立、差別假立。

宇二、四如實智3　宙一、徵

**云何名為四如實智？**

宙二、列

**一者、名尋思所引如實智，二者、事尋思所引如實智，三者、自性假立尋思所引如實智，四者、差別假立尋思所引如實智。**

宙三、釋4　洪一、名尋思所引如實智3　荒一、徵

**云何名尋思所引如實智？**

荒二、釋2　日一、知勝利

**謂諸菩薩於名尋思唯有名已，即於此名如實了知。謂如是名為如是義，於事假立，為令世間起想、起見、起言說故。**

　　謂如是名至起言說故者：名是能依，義是所依，名、義俱無決定自性。如能見色，是名為眼；眼所行義，是名為色。如是眼色唯是假名，不稱實事；但於彼事，為欲表知如是能見色義、眼所行義，立眼色名；是故義亦如名，都無所有。顯揚頌云：由名於義轉，二更互為客。（顯揚論十六卷五頁31,557b）[^23]是故此說謂如是名為如是義，於事假立。然此假立有勝作業，為欲世間聞如是義，起想、起見、起言說故。

日二、知過患

**若於一切色等想事，不假建立色等名者，無有能於色等想事起色等想；若無有想，則無有能起增益執；若無有執，則無言說。**

　　若於一切色等想事至則無言說者：此中釋前名雖假立，然用非無，是故菩薩於此假名令如實知。大乘五事中，名亦事所攝故。為成此義，故作是釋。

荒三、結

**若能如是如實了知，是名名尋思所引如實智。**

洪二、事尋思所引如實智3　荒一、徵

**云何事尋思所引如實智？**

荒二、釋

**謂諸菩薩於事尋思唯有事已，觀見**[^24]**一切色等想事性離言說，不可言說。**

荒三、結

**若能如是如實了知，是名事尋思所引如實智。**

洪三、自性假立尋思所引如實智3　荒一、徵

**云何自性假立尋思所引如實智？**

荒二、釋2　日一、於圓成遍計

**謂諸菩薩於自性假立尋思唯有自性假立已，如實通達了知色等想事中，所有自性假立非彼事自性，而似彼事自性顯現。**

　　如實通達至自性顯現者：此中通達、了知，皆慧異名。於所知事，名為通達；於分別體，名為了知。復有差別。了知共相，名為通達；了知自相，名為了知。如攝異門分說。（陵本八十三卷十頁6306）此中，於自性假立非彼事自性，當知通達所顯，所知事中共相攝故。於似彼事自性顯現，應是了知所顯，分別體中自相攝故。

日二、於依他起

**又能了知彼事自性，猶如變化、影像、響應、光影、水月、焰水、夢、幻相似顯現，而非彼體。**

　　又能了知至而非彼體者：依他起性實無有義，如諸愚夫所執境界，然有彼相相似顯現，成為所緣，能為誑惑。為欲除他諸誑惑疑，說有變化等八種喻。變化，喻諸菩薩故思受生。影像，喻諸作業受果種種差別。響應，喻諸戲論言說。光影，喻種種識種種相轉。水月，喻三摩地所行境界。焰水，喻虛妄分別心心所法。夢，喻受用愛非愛別。幻，喻能成所行境界。如攝論說。（攝論二卷十頁31,140b）如是諸喻，為顯依他起性雖無有義，然彼彼事有彼彼相相似顯現，故作是喻。

荒三、結

**若能如是如實了知最甚深義所行境界，是名自性假立尋思所引如實智。**

洪四、差別假立尋思所引如實智3　荒一、徵

**云何差別假立尋思所引如實智？**

荒二、釋2　日一、總標

**謂諸菩薩於差別假立尋思唯有差別假立已，如實通達了知色等想事中，差別假立不二之義。**

日二、別辨2　月一、舉有無性等2　盈一、有性無性

**謂彼諸事非有性、非無性。可言說性不成實故，非有性；離言說性實成立故，非無性。**

盈二、有色無色

**如是由勝義諦故，非有色，於中無有諸色法故；由世俗諦故，非無色，於中說有諸色法**[^25]**故。**

月二、例有無見等

**如有性無性、有色無色，如是有見無見等差別假立門，由如是道理，一切皆應了知。**

荒三、結

**若能如是如實了知差別假立不二之義，是名差別假立尋思所引如實智。**

　　如實通達至如實智者：謂於諸事不二之義，通達所顯；於彼差別假立，了知所顯。如說有性無性、有色無色，皆由觀待道理差別假立，如文自釋。如是有見無見等，廣如前說差別分別，一切皆是假立法門，皆應了知。若於其中離言自性、真實義性，名不二義，是應通達。如是通達、如是了知，名如實智。

地三、障過患2　玄一、出染因

**愚夫於此四如實智有所闕故，不現前故，便有八種邪分別轉，能生三事，能起一切有情世間及器世間。**

玄二、成流轉

**謂由如是邪分別故，起諸雜染；起雜染故，流轉生死；於生死中常流轉故，恆有無量隨逐生死種種生老病死等苦，流轉不息。**

　　愚夫於此四如實智至流轉不息者：愚於諸法名、事、自性、差別，是名愚夫。為得四種如實智故，於一切法起四尋思。若隨闕一，不能引發，名有所闕。若不引發，不能通達、了知所知事相，名不現前。由此因緣，故有邪分別轉，乃至廣說流轉不息。

地四、淨勝利3　玄一、證大涅槃

**菩薩依此四如實智，能正了知八種分別；於現法中正了知故，令當來世戲論所攝所依緣事不復生起；**

　　戲論所攝所依緣事者：謂當來世所依緣事，樂著戲論熏習為因緣故而得生起，於現法中有彼因性，由是說言戲論所攝。

**不生起故，於當來世從彼依緣所起**[^26]**分別亦不復生。如是分別及依緣事二俱滅故，當知一切戲論皆滅；菩薩如是戲論滅故，能證大乘大般涅槃。**

　　如是分別及依緣事至大般涅槃者：此說當來轉依之相。所知障盡，名分別滅。若依亦盡，名依緣滅。此二滅性唯內所證，不應說言若異不異、死後當有或當無等，是名一切戲論皆滅。若諸菩薩如是一切戲論皆滅，是已能證大乘大般涅槃。如是轉依，勝諸聲聞、獨覺所得，故名大乘大般涅槃。此復云何？謂此轉依是善清淨法界所顯，由五種相不可思議。一、由自性故；二、由處故；三、由住故；四、由一性異性故；五、由成所作故。如決擇分釋。（陵本七十四卷九頁5701）即由如是不可思議，當知一切戲論皆滅。

玄二、獲諸自在3　黃一、標

**於現法中，勝真實義所行處智極清淨故，普能獲得一切自在。**

　　於現法中勝真實義所行處智至一切自在者：若諸菩薩已入第八純清淨住，於無生法，證得菩薩第一最勝極清淨忍，齊此四如實智名極清淨。由如實智，始從勝解行住乃至有加行有功用無相住，未極清淨，今簡彼故，名極清淨。如住品說。（陵本四十八卷十六頁3864）從是以後，得十自在，是名獲得一切自在。今於此中且說少分，如文可知。

黃二、釋3　宇一、變化自在

**謂諸菩薩於種種化，獲得能化神通自在；於種種變，獲得能變神通自在。**

　　謂諸菩薩於種種化至能變神通自在者：若以化心隨其所欲，造作種種未曾有事，是名能化神通自在。此有多種，或化為身及化為境，或化為語，名種種化。若轉所餘有自性物令成餘物，是名能變神通自在。此有十八品類差別，名種種變。如威力品釋。（陵本三十七卷二頁3020）此於十自在中，略顯隨於事物發起勝解，如所欲為皆成無異。

宇二、境智自在

**普於一切所知境智，皆得自在。**

　　普於一切所知境智皆得自在者：此於十自在中，略顯隨所欲知所知境界，皆如實知，是謂於境自在。及顯普於一切名句文身得隨所欲，於一切法正安立中皆得善巧，是謂於智自在。

宇三、住捨自在

**若欲久住，隨其所樂自在能住；**

　　若欲久住隨其所樂自在能住者：此於十自在中，略顯於所依身，隨所欲住如意能住。

**若欲終歿，不待害緣，自在能歿。**

　　若欲終歿不待害緣自在能歿者：謂所依身若欲捨時，如意能捨。

黃三、結

**由諸菩薩得如是等無量自在，於諸有情最勝無上。**

玄三、獲諸勝利2　黃一、略標列

**菩薩如是普於一切得自在故，獲得五種最上勝利。一者、獲得心極寂靜。由住最**[^27]**靜故，不由煩惱寂靜故。**

　　獲得心極寂靜至不由煩惱寂靜故者：寂靜有二，一、煩惱寂靜，二、住寂靜。今於此中，且說現法樂住，名最極寂靜，簡彼煩惱作如是說。

**二者、能於一切明處無所罣礙，清淨鮮白妙智見轉。**

　　能於一切明處至妙智見轉者：謂於一切世間工業明處，如其所欲悉能現行，名無罣礙。智見差別有其多種，謂緣自相境，此慧名智；緣共相境，此慧名見。復有差別，繁不具述。如攝事分釋。（陵本八十六卷九頁6512）如是智見於一切法遠離言說造作影像，是名為妙。自性解脫，說名清淨。相續解脫，說名鮮白。如攝事分釋。（陵本九十八卷十七頁7373）此中相續，謂一切時任運轉故。

**三者、為利諸有情故，流轉生死無有厭倦。四者、善入一切如來密意言義。**

　　善入一切如來密意言義者：謂若有情於佛所說甚深空性相應經典，不解如來密意義趣。謂於經中，說一切法皆無自性，皆無有事，無生無滅，說一切法皆等虛空，皆如幻夢。如是密意，菩薩善能如實會通，攝彼有情令得悟入。

**五者、所得大乘勝解不可引奪、不從他緣。**

　　所得大乘勝解不可引奪不從他緣者：大乘勝解略有八種，謂於三寶功德依處勝解，乃至一切所知所應行處勝解。如力種性品釋。（陵本三十八卷七頁3117）此中勝解，謂由證善淨智為因緣得，是名所得大乘勝解。於彼諸處勝善決定，不為外道異論之所引奪，是名不可引奪。已能自內了知真實，不唯信他諸佛菩薩而行，是名不從他緣。

黃二、廣彼業3　宇一、標

**當知如是五種勝利，有五種業。**

宇二、列5　宙一、能滅勞倦

**一者、菩薩成就最勝現法樂住，能滅一切為趣菩提精勤加行所生身心種種勞倦。當知是名心極寂靜勝利之業。**

　　最勝現法樂住者：謂得定者於諸靜慮數數入出，領受現法安樂住故。所以者何？以[^28]諸靜慮領受喜樂、安樂、捨樂身心樂故。如三摩呬多地釋。（陵本十一卷九頁877）第四靜慮於諸靜慮最為殊勝，由唯捨樂最極寂靜，是名最勝現法樂住。

宙二、能熟佛法

**二者、菩薩普能成熟一切佛法。當知是名於諸明處無礙清白微妙智見勝利之業。**

　　普能成熟一切佛法者：謂於明處妙智見轉，能令如來十力種姓成熟。

宙三、能熟有情

**三者、菩薩普能成熟一切有情。當知是名流轉生死無有厭倦勝利之業。**

宙四、能住正法

**四者、菩薩能正除遣所化有情隨所生起一切疑惑；護持如來妙正法眼，令得久住；於能隱沒如來聖教像似正法，能知、能顯、能正除滅。當知是名善入如來密意言義勝利之業。**

　　能正除遣所化有情至能正除滅者：若有種姓補特伽羅是所調伏，名為所化有情。於諸如來所說一切諸法皆無自性，皆無有事，乃至廣說皆如幻夢；如是一切密意義趣，若不解了而生疑惑，謂非佛說，是名隨所生起一切疑惑。菩薩善能如實會通、顯發、開示，由是令他展轉所生疑惑皆能除遣，正信悟入。如來出世，觀待彼彼所化有情，說一切法，此一切法能作有情一切義利，發起無量照明，能於所知滅一切闇，是名如來妙正法眼。如來說已，能正奉持，令得隨轉，能正防護，令不毀滅，是名護持令得久住。若以如來所說法教相似文句，於諸經中安置偽經，於諸律中安置偽律，如是名為像似正法。此有多種，繁不具述。如攝事分釋。（陵本九十九卷十五頁7444）如是一切像似正法，能令有情起諸邪見，障覆聖教令不顯了，名能隱沒如來聖教。菩薩於此如來聖教能知、能顯，於彼像似正法能正除滅。

宙五、能摧異論

**五者、菩薩能摧一切外道異論，精進堅牢，正願無動。當知是名大乘勝解不可引奪、不從他緣勝利之業。**

　　能摧一切外道異論至正願無動者：外道異論略有十六，如有尋有伺地說。（陵本六卷一頁[^29]391）菩薩正願亦有五種，如菩提分品釋。（陵本四十五卷十六頁3657）

宇三、結2　宙一、明所攝受

**如是菩薩所有一切菩薩所作，皆為如是五勝利業之所攝受。**

宙二、隨釋所作

**云何一切菩薩所作？謂自安樂而無雜染，普能成熟一切佛法，普能成熟一切有情，護持如來無上正法，摧伏他論、精進勇猛、正願無動。**

申三、結簡

**當知如是四真實義，初二下劣，第三處中，第四最勝。**

**瑜伽師地論科句披尋記卷第三十六**

[^1]: 「殊」，磧砂作「姝」。

[^2]: 「技」，大正作「伎」。

[^3]: 「根」，磧砂作「相」。

[^4]: 「故」，磧砂作「放」。

[^5]: 「異」，磧砂作「果」。

[^6]: 披尋記原無「淨」字，依解深密經卷三加之。

[^7]: 「妓」，大正作「伎」。

[^8]: 磧砂無「復」字。

[^9]: 「辦」，磧砂作「熟」。

[^10]: 「鉀鎧」，大正作「甲冑」。

[^11]: 「宿」，披尋記原作「夙」。卷四十二原文作「宿」。

[^12]: 「四十四卷」，披尋記原作「四十卷」。

[^13]: 「己」，陵本作「已」。

[^14]: 「己」，陵本作「已」。

[^15]: 「思所成地」，披尋記原作「聞所成地」。

[^16]: 編按：「如說其色，如是受等如前所說乃至涅槃，應知亦爾。」「由此因緣由此道理，當知諸法離言自性。」二段文，原文倒置。披尋記認為二段文倒置，但未調整過來。

[^17]: 「趣」，大正作「越」。

[^18]: 「愛」，磧砂作「受」。

[^19]: 「苾芻」，磧砂、陵本作「比丘」。後四同此。

[^20]: 「於」，磧砂作「論」。

[^21]: 「違」，磧砂作「進」。

[^22]: 「思」，大正作「想」。

[^23]: 披尋記原無出處。

[^24]: 「見」，磧砂作「如」。

[^25]: 「法」，陵本作「云」。

[^26]: 「起」，磧砂作「趣」。

[^27]: 「最」，磧砂作「寂」。

[^28]: 「以」，披尋記原作「依」。卷十一原文作「以」。

[^29]: 「一頁」，披尋記原作「七頁」。
