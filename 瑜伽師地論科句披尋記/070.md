# 瑜伽師地論科句披尋記卷第七十

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中聲聞地之四**

庚八、釋眾雜義5　辛一、智明勝利2　壬一、標列五相

**復次，諸智光明有五勝利。一、能於所知滅一切闇；二、能以世間、出世間功德，適悅攝受所依止身；三、能正觀見所未見義；四、能於現法與第一樂；五、能身壞後與第一趣。**

　　能於現法與第一樂者：謂於靜慮數數入出，領受現法安樂住故。

壬二、較量差別3　癸一、標

**復次，由十五種德差別故，諸智光明勝外光明。**

癸二、徵

**何等十五？**

癸三、釋2　子一、辨體性

**謂外光明以色為性，諸智光明以慧為性。**

子二、辨業用2　丑一、舉害翳

**又外光明能害外翳，諸智光明能害內翳。**

丑二、例所餘

**如是非常所愛、常所愛，不可分布與諸有情、可分布與諸有情，出已還沒、出已不沒，有色、無色，麤、細，有闇相違、無闇相違，動、不動，不能作一切有情義利、能作一切有情義利，引諸眾生趣曾所趣、引諸眾生趣未曾趣，不能開發一切所覆、能開發一切所覆，不能隱覆已所開顯、能隱覆已所開顯，不能發起無量照明、能發起無量照明，違害於見、不違害見，當知亦爾。**

　　能隱覆已所開顯者：謂如不淨作意，映奪淨相；無常、苦、無我作意，映奪常、樂、我相；無相作意，映奪一切眾相。如是一切能治映奪所治，令不可得，名能隱覆已所開顯。

辛二、調善等別2　壬一、約法相辨3　癸一、三種調善

**復次，有三種調善。一、除遣故；二、制伏故；三、害隨眠故。**

癸二、三種寂靜

**復有三種寂靜。一、諸惡尋思不能擾故；二、不為諸相所動亂故；三、任運於內常喜樂故。**

　　任運於內常喜樂故者：謂於靜慮，得無加行無功用任運轉道。由是因緣，不由加行、不由功用，心三摩地任運相續無散亂轉故。

癸三、三種寂止

**復有三種寂止。一、身寂止，二、語寂止，三、意寂止。**

壬二、約補特伽羅辨2　癸一、三種梵志等

**復有三種梵志。一、趣向梵志，二、住果梵志，三、到究竟梵志。如是沙門亦有三種。**

癸二、三種婆羅門

**復有三種婆羅門。一、假名婆羅門，二、種姓婆羅門，三、正行婆羅門。**

　　復有三種婆羅門等者：如本地分聲聞地釋應知。（陵本二十九卷十八頁2464）

辛三、出離資糧2　壬一、明具足4　癸一、戒律儀攝2　子一、受持具足2　丑一、簡失壞2　寅一、標

**復次，由四因緣，令尸羅壞；尸羅壞故，依止尸羅所應生善皆不得生。**

寅二、列

**謂於無餘罪起毀犯故；於有餘罪不悔除故，於諸所犯不憶念故；於無犯中執有犯故；於有犯中執無犯故。**

丑二、翻具足

**由四因緣，名戒具足；與上相違，應知其相。**

子二、清淨具足2　丑一、由二因緣3　寅一、標

**復次，由二因緣，令所受戒清淨具足。**

寅二、列

**一、助伴清淨故；二、自性清淨故。**

寅三、釋2　卯一、助伴清淨

**云何名為助伴清淨？謂見清淨、軌清淨、命清淨。**

卯二、自性清淨

**云何自性清淨？謂恭敬隨學、具分隨學。**

丑二、由三因緣3　寅一、標

**復有差別。謂三因緣，令所受戒清淨具足。**

寅二、列

**一、意樂清淨故；二、命清淨故；三、行清淨故。**

寅三、釋3　卯一、意樂清淨

**云何意樂清淨？謂為解脫修行梵行，不為生天。**

卯二、命清淨2　辰一、徵

**云何命清淨？**

辰二、釋2　巳一、標

**謂如法乞求以自活命。**

巳二、廣3　午一、徵起

**云何名為如法乞求？**

午二、標列

**謂如所應求、如所從求而乞求故。**

午三、隨釋2　未一、如所應求

**云何名為如所應求？謂不矯詐而有所求，亦不綺說而有所求，亦不現相而有所求，亦不抑逼而有所求，亦不以利而希於利。**

　　謂不矯詐而有所求等者：本地分中說：有尸羅淨命虧損所攝。謂依矯詐、或邪妄語、或假現相、或苦研逼、或利求利種種狀相，而從他所非法希求所有衣服、飲食、臥具、病緣醫藥諸資生具。（陵本二十二卷十頁1919）今翻彼相應知。

未二、如所從求

**云何名為如所從求？謂除五種不應行處而有所求。**

卯三、行清淨

**云何行清淨？謂深信所犯有不愛果，若行、若住繫念思惟，終不故犯；設有所犯，即便從他如法悔除，誓於當來堅牢防護。**

癸二、根律儀攝2　子一、標應了知

**復次，若有苾芻欲勤加行密護根門，應以四相了知忘**[^1]**念過失，及以四相了知不如理作意。**

子二、釋其差別2　丑一、了知忘念過失3　寅一、徵

**云何四相了知忘**[^2]**念過失？**

寅二、列

**一、闕念，二、劣念，三、失念，四、亂念。**

寅三、釋4　卯一、闕念

**闕念者，謂於密護諸根門法，不聽、不受、不善了知。**

卯二、劣念

**劣念者，謂於彼法雖聽、雖受、雖善了知，而不常作，非委悉作，若修、若習、若多修習。**

卯三、失念

**失念者，謂雖修習亦多修習，然或有時不正了知而有所行。**

卯四、亂念

**亂念者，謂即於彼非雜染中生雜染想，雜染中生非雜染想。**

丑二、了知不如理作意3　寅一、標

**云何以四相了知不如理作意？**

寅二、列

**一、是煩惱生因；二、與雜染生相應；三、毀壞羞恥；四、起錯亂犯。**

寅三、釋4　卯一、煩惱生因

**煩惱生因者，謂如有一，執取於相、執取隨好，由此因緣，於是處所惡不善法隨心流逸。**

卯二、與雜染生相應

**與雜染生相應者，謂即與彼惡不善法俱現前行。**

卯三、毀壞羞恥

**毀壞羞恥者，謂如有一，於應羞恥而不羞恥，又即於彼惡不善法現在前時而無羞恥。**

卯四、起錯亂犯

**起錯亂犯者，謂即因彼無羞恥故，或犯所犯罪，或思捨所學。**

癸三、於食知量攝3　子一、標

**復次，於食知量勤修行者，斷除八處，乃名具足於食知量。**

子二、徵

**何等為八？**

子三、列

**一、耽著飲食，二、耽著自身，三、命根壞滅，四、饑劣，五、身重，六、非無病，七、命不清淨，八、多營事業。**

癸四、覺悟瑜伽攝3　子一、標

**復次，常勤修習覺悟瑜伽者，斷除八處，乃得名為常勤修習覺悟瑜伽正行具足。**

子二、徵

**何等為八？**

子三、列

**一、由威儀其身疲弊；**

　　由威儀其身疲弊者：本地分說：結加趺坐能經久時。如是威儀不極令身速疲倦故。（陵本三十卷七頁2504）與此相違，故身疲弊。

**二、愛味偃臥，睡眠為樂；三、隨雜染相；四、不勤修習雜染對治；五、非時而覺；六、虛棄而覺；七、非時而眠；八、虛棄而眠。**

　　隨雜染相等者：謂不安住背念故。本地分說：如理作意相應念，名為背念，棄背違逆一切黑品故。又緣定相為境念，名為背念，棄背除遣一切不定地所緣境故。（陵本三十卷八頁2506）

壬二、明圓滿2　癸一、總辨出離2　子一、略標列

**復次，依六出離，應知建立諸出離地。何等為六？一、不隨順出離，二、闕出離，三、家出離，四、不圓滿出離，五、下地出離，六、薩迦耶出離。**

子二、隨難釋2　丑一、自不圓滿

**不隨順者，謂五種依止。一、趣不隨順，二、生不隨順，三、精進不隨順，四、障不隨順，五、愛樂不隨順。**

　　趣不隨順等者：住無種性法，名趣不隨順，由無堪能趣向涅槃故。生無暇處，名生不隨順。多放逸過，名精進不隨順。有異熟等障，名障不隨順。有邪解行，名愛樂不隨順。本地分說不般涅槃四種因緣，即此後四應知。

丑二、他不圓滿

**闕者，謂闕四種緣。一、親友闕；二、聽聞闕；三、隱沒闕，若教、若證皆隱沒故；四、施主臥具闕。**

　　闕四種緣等者：本地分說：諸佛出世，說正法教，法教久住，法住隨轉，他所哀愍。（陵本二十一卷五頁1828）今翻彼相應知。

癸二、別顯建立8　子一、善法欲攝

**復次，由四種力生善法欲。一、由緣力，二、由因力，三、由智力，四、由行力。**

子二、正出家攝2　丑一、略標

**復次，由四圓滿故，於善說法毗奈耶中出家圓滿。**

丑二、列釋

**一、形相圓滿，謂能隨順無所雜染，不染汙故。二、業圓滿，謂如佛說法，善隨順故。三、意樂圓滿。四、住處圓滿。**

　　形相圓滿等者：本地分中修所成地說：於四處所，以二十二相應善觀察。謂自誓受下劣形相、威儀、眾具；又自誓受禁制尸羅；又自誓受精勤無間修習善法。乃至廣說如是精勤如理作意，乃得名為出家之想及沙門想。（陵本二十卷十三頁1755）此說四圓滿相，隨應當釋。

子三、戒律儀攝

**復次，由五因緣，應知尸羅律儀圓滿。一、不墜墮故；二、能出離故；三、不可訶故；四、無穿闕故；五、不知足故。**

　　不墜墮故等者：安住具戒，名不墜墮。由是因緣，不墮惡趣故。善能守護別解律儀，名能出離。由是因緣，當得清淨、解脫、出離故。軌則、所行皆悉圓滿，名不可訶。由是因緣，不為世間之所譏毀，不為賢良、正至、善士、諸同法者、諸持律者、諸學律者之所訶責故。於微小罪見大怖畏，名無穿闕。受學學處，名不知足。由是因緣，轉勝轉妙故。

子四、根律儀攝2　丑一、標

**復次，依二種對治，應知四種根律儀。**

丑二、釋2　寅一、二種對治

**二種對治者，一、思擇力，二、修習力。**

寅二、四種根律儀2　卯一、列種類

**四種根律儀者，一、境界護，二、煩惱護，三、纏護，四、隨眠護。**

卯二、別釋相4　辰一、境界護

**境界護者，謂住寂靜勤修行時，以念自守，於諸境界心不流散故。**

辰二、煩惱護

**煩惱護者，謂等位行而遊行時，於諸境界遠離貪憂故；**

　　等位行者：行平等位，名等位行。謂遊行時，正行無記捨中故。

**即分別此不取其相，乃至心不流逸者。**

辰三、纏護

**若於爾時執取彼相，復起隨覺執取隨好，則便於彼修防護行，以修習力守護眼根，是名纏護。**

辰四、隨眠護

**證眼根護，是隨眠護。**

　　即分別此不取其相等者：謂於彼彼所緣境界念防護意，防護非理分別，遠離取相及取隨好，不起種種惡不善法令心流漏故。此即釋前於諸境界遠離貪行。

子五、於食知量攝2　丑一、標列因緣

**復次，由五因緣，當知於食知量圓滿。一、依止對治故；二、遠離所治故；三、依**[^3]**自作業故；四、依處故；五、分別故。**

　　依止對治故等者：本地分說：由正思擇食於所食。是名依止對治。又說：不為倡蕩、不為憍逸、不為飾好、不為端嚴食於所食。是名遠離所治。又說：為除饑渴、為斷故受、為令新受當不更生、為當存養若力若樂食於所食。是名依自作業。又說：為攝梵行、為得無罪安隱而住食於所食。是名依處。又說：略義有二。一、無所食，二、有所食。有所食者，復有二種。一、平等食，二、不平等食，乃至廣說。是名分別。

丑二、引釋句義

**此中舊受者，饑所起。苦受者，食所起。**

　　舊受饑所起等者：先業所引異熟受生，是名舊受。現緣所生身中，極重、猛利、熾然苦惱不可意受，是名苦受。

**撫育者，增梵行故。力者，能害所治故。樂者，現法樂住故。無罪者，淨福田故。安隱住者，煩惱苦斷能作證故。**

子六、覺悟瑜伽攝2　丑一、標二加行

**減省睡眠，無間、殷重二加行故，精進圓滿。**

丑二、別釋其相2　寅一、殷重加行2　卯一、標時位

**殷重加行者，謂行坐時而成辦故。**

卯二、配蓋纏

**於第一、第二、第四蓋中宜坐時，第三蓋中宜行時，第五蓋中宜俱時。**

寅二、無間加行2　卯一、標時分

**無間加行者，謂於晝日、夜初後分應常覺悟，於夜中分正習睡眠。**

卯二、明遠離

**為離師子相似長時極重失念無間睡故，重累其足，乃至思惟起想正習睡眠。**

子七、正知而住攝2　丑一、標列

**復次，應於五處知量正知而住。一、於行處，二、於觀處，三、於攝受利養恭敬處，四、於受用資具處，五、於善品加行處。**

丑二、隨釋5　寅一、於行處

**由初處故，終不遊行非所行處，亦不曛暮而出遊行。**

寅二、於觀處

**由第二故，先不作意而觀視者，速攝其根；若先作意而觀視者，善住其念。**

寅三、於攝受利敬處

**由第三故，若有所受及他禮時，手不拳縮，足不躁動。**

寅四、於受用資具處

**由第四故，受用衣鉢及與飲食皆知其量。**

寅五、於善品加行處3　卯一、於晝業

**由第五故，若居寂靜，於晝日分經行、宴坐，若行、若住、若坐、若覺善知其量。**

卯二、於夜業

**於其夜分所習睡眠亦善知量。**

卯三、於身語意業

**若有修習論議**[^4]**決擇，若語、若默亦善知量；為令二種所依調適，除遣睡眠及諸勞倦亦善知量。**

子八、修三摩地攝4　丑一、四攝斷行2　寅一、標列

**復次，若有苾芻勤修神足，略由四支攝諸斷行。一、修習支，二、證勝進支，三、護隨煩惱通達支，四、引發能淨隨煩惱支。**

寅二、隨釋4　卯一、修習支

**修習支者，謂欲、精進。何以故？依欲、精進修神足故。**

卯二、證勝進支

**證勝進支者，謂信、輕安。何以故？由證勝進故，以淨信心，信上解脫；以其輕安，止息所有身心麤重。**

卯三、護隨煩惱通達支

**護隨煩惱通達支者，謂念、正知。何以故？由正念故，防護未生止觀隨惑；由正知故，通達已生止觀隨惑。**

　　防護未生止觀隨惑者：惛沈、掉舉障止觀故，是名止觀隨惑應知。

卯四、引發能淨隨煩惱支

**引發能淨隨煩惱支者，謂思及捨。何以故？由思故，勵**[^5]**沈下心；由捨故，若心掉舉，攝持於內。**

丑二、四得定緣2　寅一、標列

**復次，有四種法，於所得定為增上緣。一、審諦聽聞，二、得正教授，三、宿世串習，四、具足多聞。**

寅二、隨釋4　卯一、審諦聽聞

**審諦聽聞者，謂發起樂欲，生淨信心聽聞正法；由此因此緣，得心一境性。**

卯二、得正教授

**得正教授者，謂因次第教授、無倒教授故，發起勇猛精進而住，無間常委，於菩提分精勤方便修習而住；由此因此緣，得心一境性。**

　　次第教授無倒教授者：本地分中說四教授，此即初二。如彼別釋應知。（陵本二十七卷二十一頁2318）

卯三、宿世串習

**宿世串習者，謂於宿世鄰近生中，於諸靜慮及諸等至數已證入；由此因此緣，得心一境性。**

卯四、具足多聞

**具足多聞者，謂多聞、聞持、其聞積集，即於彼法獨處空閑，思惟、籌量、審諦觀察；由此因此緣，得心一境性。**

丑三、七應正知2　寅一、標列

**復次，有七種法，為欲證得三摩地者，應正了知。一、內定退因，二、外定退因，三、內定退，四、外定退，五、內定退及因對治，六、外定退及因對治，七、彼二對治依持。**

寅二、隨釋7　卯一、內定退因

**內定退因者，謂懈怠。**

卯二、外定退因

**外定退因者，謂掉舉。**

卯三、內定退

**內定退者，謂惛沈睡眠。**

卯四、外定退

**外定退者，謂於五妙欲散亂。**

卯五、內定退及因對治

**內定退及因對治者，謂善取相而正觀察。**

　　謂善取相而正觀察者：本地分說：於光明相善巧精懇，善取善思、善了善達。以有明俱心，及有光俱心。或於屏處、或於露處往返經行。於經行時，隨緣一種淨妙境界，極善示現，勸導、讚勵、慶慰其心。謂或念佛、或法、或僧、或戒、或捨、或復念天，乃至廣說。（陵本二十四卷二頁2008）其義應知。

卯六、外定退及因對治

**外定退及因對治者，謂即於身觀察不淨。**

卯七、彼二對治依持

**彼二對治依持者，謂光明想。**

丑四、正觀念住2　寅一、身念住攝7　卯一、釋觀集法住

**云何於身觀集法住？謂觀此身，從過去世及諸飲食現在而生。**

卯二、釋觀滅法住

**云何於身觀滅法住？謂觀此身，於當來世是死滅法。**

卯三、釋觀集滅法住2　辰一、於此身

**云何於身觀集滅法住？謂觀此身，於現在世由飲食緣增長久住，必當破壞。**

辰二、於有身

**於有身者，謂於此身善住其念於真如身。**

　　善住其念於真如身者：苦諦真如，名真如身。謂實無常、苦、空、無我故。

卯四、釋唯出世間智

**或唯出世間智者，謂由於內奢摩他道。**

卯五、釋唯出世間見

**或唯出世間見者，謂由毗鉢舍那道。**

卯六、釋唯憶念

**或唯憶念者，謂由此後所得出世間道。**

卯七、釋無所依住

**云何於身無所依住？謂依諸定修習念住，即於彼定無有愛味，乃至無有住著。**

寅二、四念住攝

**云何於世間無所取執？謂於四顛倒已永斷滅；永斷滅故，於彼身等終不執取淨、樂、我、常。**

辛四、染淨德失31　壬一、建立五種補特伽羅5　癸一、標

**復次，依止**[^6]**施設建立五種補特伽羅。**

癸二、徵

**云何為五？**

癸三、列

**一、欣樂喜樂諸異生者，二、欣樂障斷見跡行者，三、欣樂解脫見趣行者，四、到究竟見趣行者，五、到究竟見跡行者。**

癸四、釋5　子一、欣樂喜樂諸異生者

**云何欣樂喜樂異生補特伽羅？應知此有四**[^7]**種。謂欣樂欲生喜樂、欣樂有尋有伺定生喜樂、欣樂無尋有伺定生喜樂、欣樂無尋無伺定生喜樂差別故。**

子二、欣樂障斷見跡行者2　丑一、徵

**云何欣樂障斷見跡行補特伽羅？**

丑二、釋2　寅一、標差別

**應知此有二種。謂欣樂煩惱障斷、欣樂定障斷差別故。**

寅二、別釋相2　卯一、欣樂煩惱障斷

**欣樂煩惱障斷補特伽羅，於現法樂住未得已得，於一切種有想等至未得已得，謂於依止及於觀察所知有差別故。**

卯二、欣樂定障斷

**欣樂定障斷補特伽羅，於一切勝處未得**[^8]**已得，及於一切遍處未得已得。**

子三、欣樂解脫見趣行者

**云何欣樂解脫見趣行補特伽羅？謂諸外道起如是見：我為非有、我所為非有，我當無有、我所當無有。彼於此見未得已得。**

　　謂諸外道起如是見等者：彼諸外道入佛聖教，證諦現觀，故起如是正見：我為非有、我所為非有。又於現在因觀無常性，由是因緣，得決定見，謂我當無有、我所當無有。義如攝異門分釋。（陵本八十三卷二十二頁6346）

子四、到究竟見趣行者

**云何到究竟見趣行補特伽羅？謂於非想非非想處未得已得。**

子五、到究竟見跡行者

**云何到究竟見跡行補特伽羅？謂於六觸處無餘永斷究竟證受。**

癸五、結

**如是名為依止施設建立五種補特伽羅。**

壬二、鄔波索迦有三種德2　癸一、標列

**復次，鄔波索迦有三種德。一、清淨，二、能造作，三、能引發。**

癸二、隨釋3　子一、清淨2　丑一、標差別

**清淨者，謂意樂清淨、戒行清淨、證清淨。**

丑二、隨別釋3　寅一、意樂清淨

**意樂清淨者，謂於佛寶等遠離疑惑，不希世事謂作吉祥。**

寅二、戒行清淨

**戒行清淨者，謂能圓滿所有學處。**

寅三、證清淨

**證清淨者，謂能證得世出世清淨故。**

子二、能造作

**能作三寶所作事故，名能造作。**

子三、能引發

**能引發同法、不同法者智故，名能引發。**

壬三、三不共法2　癸一、標列三種

**復次，有三種法。一、聞法，二、行法，三、究竟證法。**

癸二、料簡不共2　子一、簡外道3　丑一、聞法

**又外道法是顛倒說。**

丑二、行法

**所有禁戒非可現見，依止邪願修梵行故。**

丑三、究竟證法

**所有等至有熱惱，非究竟，不能趣究竟、不能出離故，共諸外道故、共諸異生故。**

子二、翻內法

**諸佛正法與彼相違，是真善說、是可現見，乃至智者自內所證。**

　　有三種法等者：如前聞所成慧地決擇中說：由五法故，沙門、婆羅門勝劣差別。何等五法？一者、聞法，二者、戒法，三、攝受法，四、受用法，五、證得法。（陵本六十四卷三頁5080）今此行法，攝彼第二、第三、第四，故成三種。

壬四、諸欲得捨次第2　癸一、總標

**復次，諸欲得捨次第，謂當宣說先所應作。**

癸二、別辨2　子一、得3　丑一、由此故得

**由此故得，謂由布施、持戒。**

丑二、於此可得

**於此可得，謂在天上。**

丑三、得已受用

**由此受用，謂由愛味。**

子二、捨2　丑一、知欲過患

**由此故捨，謂由過患。**

丑二、捨欲差別2　寅一、由世間道

**如此差別，捨於事欲及煩惱欲，謂由出離遠離功德。**

寅二、由出世道

**又若顯示清淨品法，謂應稱讚四沙門果，從彼決定無退墮故，或出世間故。**

　　謂當宣說先所應作等者：本地分說：云何名為善說正法？謂於時時能善宣說初時所作無倒言論。所謂施論、戒論、生天之論。於諸欲中，能廣開示過患出離清淨品法。（陵本二十五卷四頁2085）此中諸義，準彼應知。

壬五、驅擯犯戒因緣

**復次，由三因緣，同梵行者應當和合驅擯犯戒。一、為護他故；二、彼不堪為上法器故；三、彼能令僧無威德故。**

壬六、愛樂尸羅因緣2　癸一、總標

**復次，由四因緣，令於尸羅深生愛樂。**

癸二、列釋4　子一、由師教

**一、由師教。遠離二邊，制立所學故。**

子二、由自內

**二、由自內。非極猛利貪等類故。**

子三、由助伴

**三、由助伴。彼極柔和，易共住故。**

子四、由加行

**四、由加行。不住懈怠故。**

壬七、四種觀察尸羅

**復次，有四種觀察尸羅。一、由共住，信知是有；二、於厄難，信知堅牢；三、由世務，信知無闕；四、由言論決擇，信知無戀，見不壞故。**

　　四種觀察尸羅等者：謂由柔和，易可共住，信知安住具戒，是為第一。若遇厄難，能不毀犯學處，信知堅守尸羅，是為第二。於所作事，成就軌則，隨順世間，不越世間；隨順毗奈耶，不越毗奈耶；由是因緣，信知尸羅無闕，是為第三。受學學處，決擇善巧；由是因緣，信知於所受戒不起邪願，一切身財無有顧戀，由不執戒以為最勝，見不壞故。

壬八、心趣遠離等2　癸一、三種趣相2　子一、約時位辨3　丑一、心趣遠離

**云何心趣遠離？謂於住時處憒鬧者。**

丑二、心趣出離

**云何心趣出離？謂於聚落而遊行者。**

丑三、心趣涅槃

**云何心趣涅槃？謂居寂靜處奢摩他等相者。**

子二、約依處辨

**復有差別。謂依遠煩惱說趣遠離，依出生死說趣出離，依入涅槃宮說趣涅槃。**

癸二、得果異名

**一切受并相續滅故，名為無影、名為寂滅；三苦永離故，名為寂靜；煩惱熾然熱惱永息故，名為清涼；得無上跡故，名為真梵。**

壬九、聞法過失

**復次，由三過故，不能無倒聽聞正法。一、散亂故；二、愚癡故；三、不恭敬故。**

壬十、聞修器相

**復次，有五種相為聞修器。一、謙下心，二、奉行心，三、攝受義心，四、善攝受義心，五、恭敬心。**

壬十一、大師功德3　癸一、標

**復次，於善說法毗奈耶中，略有五種大師功德。若有大師具成就者，便能映蔽外道沙門、婆羅門師。**

癸二、徵

**何等為五？**

癸三、列

**一、於諸戒行終無誤失；二、善建立法；三、善制立所學；四、於善建立法、善制立所學中，隨所疑惑皆能善斷；五、教授出離。**

壬十二、能出離道

**復次，由三因緣，唯有此道能得出離，謂無我見。一、未曾得故；二、現能對治諸煩惱故；三、現於解脫無怖畏故。**

壬十三、四種歡喜2　癸一、標列種類

**復次，有四種歡喜。一、儉素歡喜，二、積習梵行歡喜，三、無悔歡喜，四、樂斷樂修歡喜。**

癸二、別辨引樂

**第一歡喜，能引少欲樂；第二歡喜，能引遠離樂；第三歡喜，能引三摩地樂；第四歡喜，能引三菩提樂。**

壬十四、名善說等8　癸一、名善說

**復次，由二因緣，佛世尊法名為善說。一、言詞文句皆清美故；二、易可通達故。**

癸二、易通達

**由二因緣，易可通達。一、若文若義易覺了故；二、出離等覺故。**

　　出離等覺故者：謂於世間及出世間能出離道，等遍一切易覺了故。

癸三、名出離

**由二因緣，名為出離。一、往善趣出離故；二、趣三菩提出離故。**

癸四、趣菩提

**由二因緣，趣三菩提。一、無疑惑故；二、不可壞故。**

癸五、不可破壞

**由二因緣，不可破壞。一、見不可壞故；二、有窣堵波故。**

癸六、有窣堵波

**由二因緣，有窣堵波。一、證堅住故；二、有可依故。**

　　證堅住故者：謂於諸法得無所畏故。

癸七、名有可依

**由二因緣，名有可依。一、依智不依識故；二、大師是如來應正等覺故。**

癸八、大師是如來應正等覺

**由二因緣，大師是如來應正等覺。一、斷一切疑故；二、邪行不可得故。**

壬十五、能障差別2　癸一、能障斷法

**復次，有四種能障斷法。一、無厭離，二、智未熟，三、散亂，四、沈下。**

癸二、能障慧眼

**應知慧眼，於作惡者說名為盲，於作福者說名有垢，於諸外道說名有翳。**

壬十六、修法念住所應知法

**復次，修法念住者，應正了知十一種雜染法。一、貪，二、瞋，三、癡，四、聚，五、散，六、沈，七、掉，八、隨煩惱相，九、不樂遠離，十、愛味，十一、增上慢。**

壬十七、出世助伴由四因緣

**復次，由四因緣，出世間道用世間道以為助伴。一、隱障諸蓋故；二、遠分制伏故；三、厭患朽壞故；四、法力滋潤故。**

壬十八、如來天眼遍行境相

**復次，由四種相，當知如來所得天眼，遍行一切有情義境。一、現見住造能感一切趣業有情故；二、現見住種種無量生處有情故；三、現見有中有死生有情故；四、現見無中有死生有情故。**

壬十九、證達諸法七種漸次

**復次，為證諸法、為達諸法勤修行者，有七漸次能證諸法、能達諸法。謂於說法者恭敬承事；既承事已，審諦聽法；審聞法已，法隨法行；法隨法行故，為住其心，攝正方便；攝正方便故，發勤精進；發勤精進故，遠離內外不平等心起處方便，法財二種障得清淨；障清淨故，於三摩地不生愛味，離增上慢。**

　　遠離內外不平等心起處方便者：前說：內定退因者，謂懈怠。外定退因者，謂掉舉。內定退者，謂惛沈睡眠。外定退者，謂於五妙欲散亂。由是當知，懈怠，名內不平等心起處方便；掉舉，名外不平等心起處方便。遠離懈怠及掉舉故，惛沈睡眠及於五妙欲散亂，皆不得生，是名法財二種障得清淨。

壬二十、修四念住所對治法

**復次，為對治九種所治故，應修四種念住。一、不厭離；二、不作意；三、止觀隨煩惱；四、沈下；五、不堪擊難；六、於劣喜足；七、忘失教授；八、毀犯禁戒；九、棄捨善軛。**

壬二十一、出家在家過失差別2　癸一、出家過失

**復次，諸出家者有五過失。一、不喜樂過失，二、貪著利養恭敬過失，三、追求親屬過失，四、輕懱過失，五、增上慢過失。**

癸二、在家過失

**諸在家者，當知亦有五種過失。一、貪著過失；二、習近能障諸欲過失；三、攝受過失；四、造作惡行過失；五、不作善行過失。**

壬二十二、諸愚夫相2　癸一、由無正慧4　子一、第一四相

**復次，愚夫有四種相。一、不作善作；二、作於惡作；三、二種雜作；四、雖復一向作於善作，而於善作不如實知。**

子二、第二四相

**又有四種愚夫之相。一、不決定慧，二、邪決定慧，三、不起加行，四、所作姦**[^9]**詐。**

子三、第三四相

**又有四種愚夫之相。一、非處歡喜，二、非處愁憂，三、決定艱辛，四、先不觀察。**

子四、第四四相

**又有四種愚夫之相。一、邪思構；二、邪發起；三、設施功勞，多分無果；四、由此因緣，多生愁歎。**

癸二、由少福等

**又諸愚夫多分少福，運業薄劣。**

　　運業薄劣者：謂身語意種種所作無堪能故。

壬二十三、生死大海相似得名

**復次，五法相似，生死大海得大海名。一、處所無邊相似故；二、甚深相似故；三、難渡相似故；四、不可飲相似故；五、大寶所依相似故。**

壬二十四、法施勝於財施因緣2　癸一、標五緣

**復次，由五因緣，於諸財施，法施為勝。**

癸二、簡差別5　子一、約惡行善行辨

**一者、財施，於他身中發起惡行；法施，決定起諸善行。**

子二、約起惑治惑辨

**二者、財施，於他身中發起煩惱；法施，能令對治煩惱。**

子三、約有罪無罪辨

**三者、財施，於他身中無間引發有罪安樂；法施，能令無間引發無罪安樂。**

子四、約易得難得辨

**四者、財施，若佛現世、若不現世，易可獲得；法施，若無諸佛現世，難可獲得。**

子五、約有盡無盡辨

**五者、財施施而有盡，法施施而無盡。**

壬二十五、己自在轉不令隨心3　癸一、總標簡

**復次，應令五心隨己**[^10]**自在而轉，不應令己**[^11]**隨彼諸心自在而轉。**

癸二、徵五心

**何等為五？**

癸三、別列相5　子一、惡行方便心

**一、惡行方便心。於惡行中猛利趣入。**

子二、善行方便心

**二、善行方便心。於善行中不猛趣入。**

子三、追求諸欲方便心

**三、追求諸欲方便心。於非法凶暴追求欲中猛利趣入。**

子四、受用諸欲方便心

**四、受用諸欲方便心。深生貪染，乃至不見過患、不知出離趣入受用。**

子五、出離遠離方便心

**五、出離遠離方便心。於出離遠離中速疾退轉，於諸欲中，或於靜慮諸愛味中速疾趣入。**

壬二十六、煩惱魅相2　癸一、總標

**復次，由五種相，諸煩惱魅甚於鬼魅。**

癸二、別辨5　子一、約一多辨

**一者、若為一鬼所魅，唯即為此一鬼所魅；若為一煩惱所魅，必為無量煩惱所魅。**

子二、約可治不可治辨

**二者、若為鬼魅所魅，或以呪術、或以縛害、或以資具、或以眾藥易可治療；若為煩惱魅之所魅，不可治療。**

子三、約易識難識辨

**三者、若為鬼魅所魅，當於魅時易可識別，下至嬰兒亦能覺了；若為煩惱魅之所魅，當於魅時難可識別，世聰慧者尚不能了。**

子四、約是客非客等辨

**四者、若為鬼魅所魅，此魅是客，易可摧伏，非是俱生，不即由彼成其自性；若為煩惱魅之所魅，此魅非客，難可摧伏，而是俱生，即由彼故成其自性。**

子五、約不共必共辨

**五者、若為鬼魅所魅，不與一切餘有情共；若為煩惱魅之所魅，必與一切餘有情共。**

壬二十七、妄計有我2　癸一、出五失2　子一、標

**復次，或有苾芻不如理思，虛妄計度諦故、實故，建立有我。當知此計，略有五種虛誑過失。**

子二、列

**一者、隨順外道教轉；二者、攝受外道妄見；三者、設不順彼而轉，然與外道共為同法；四者、若隨外道教轉，便為修行不出離道；五者、雖不隨順彼轉，然與同法翻成異**[^12]**法。**

　　然與同法翻成異法者：謂建立我為諦、為實，而實非諦、非實，依證成道理為論，故作是說。如因明入正理論說有四相違因，應知同法翻成異法過失。

癸二、明二緣

**又二因緣故。一、於諦現觀因緣起邪行故；二、於諦現觀起邪行故。**

　　又二因緣故等者：觀察緣性緣起，名諦現觀因緣。觀察四諦，名諦現觀。於此二種不如理思，名起邪行。由是因緣，虛妄計度，建立有我。

壬二十八、六雜染等2　癸一、總標

**復次，依止欲行、福行、展轉同居行，有六種愛恚雜染、四種依處、五種對治。**

　　依止欲行福行等者：於欲界中身語意行，是名欲行。行施作福，是名福行。共住一處，修和敬業，名展轉同居行。總此一切，說有六種愛恚雜染。於初四種，當知依止欲行。於後二種，當知依止福行及展轉同居行。

癸二、別釋2　子一、第一義3　丑一、六雜染2　寅一、徵

**云何六種愛恚雜染？**

寅二、釋5　卯一、境界貪

**一、境界貪。由此習近能障諸欲。**

　　由此習近能障諸欲者：習近諸欲，障不出離，是故諸欲說名能障。

卯二、怨憎瞋

**二、怨憎瞋。由此於怨諸有情所，發起憎恚。**

卯三、順教貪

**三、順教貪。由此於他承受其教不得自在苦有情所，廣行種種惱害逼迫。**

　　三順教貪等者：謂於所畜共住、近住弟子，恆常供侍隨心轉者，彼雖慢緩，而深愛念悅意攝受，名順教貪。由是因緣，於餘弟子，不恆供侍隨心轉者，雖不慢緩，亦不愛念悅意攝受，而復廣行種種惱害逼迫，是即此中愛恚俱義。

卯四、增上瞋

**四、增上瞋。由此於彼增上安樂、增上歡喜諸有情所，不欲令其得此興盛；唯欲自得，雜起種種嫉妒、不忍、變異、不樂。**

卯五、有功德貪有過失瞋

**第五、第六、有功德貪，有過失瞋。由此因緣，心不平等，於僧眾中雖行惠施，修諸福業，而常伺求種種差別，若作不作、若惡所作，內懷憂苦，不安隱住。**

　　有功德貪有過失瞋等者：謂於僧眾樂行惠施，修諸福業，是名有功德貪。而常伺求種種差別，若作不作、若惡所作，內懷憂苦，不安隱住，是名有過失瞋。當知此中，應作不作，名作不作；惡作所作，名惡所作。由是因緣，與愛恚俱，心不平等，是故說捨為能對治。

丑二、四依處2　寅一、配依處

**云何四種依處？謂初境界為依處，餘有情為依處。**

　　云何四種依處等者：謂初境界依處為一，所餘有情依處有三差別，謂怨親中，是故總成四種依處。

寅二、簡起染

**又初二依處，各起一分雜染；所餘依處，各起俱分雜染。**

　　初二依處各起一分雜染等者：境界依處，唯起於貪；怨有情所，唯起於瞋；是名各起一分雜染。所餘親中諸有情所，愛恚雜起，是名各起俱分雜染。依前配釋，如文可知。

丑三、五對治

**云何五種對治。一、不淨，二、慈，三、悲，四、喜，五、捨。**

子二、第二義2　丑一、標異門

**復有異門六種愛恚雜染、五種對治。**

丑二、別列相2　寅一、六雜染

**何等為六？一、事貪，二、事瞋，三、貪瞋癡雜染貪，四、不貪不瞋不癡不雜染瞋，五、不貪不瞋不癡不雜染貪，六、貪瞋癡雜染瞋。**

寅二、五對治

**云何五種對治？謂不淨與慈及三種作意。一、雜染無顛倒作意；二、不雜染無顛倒作意；三、雜染、不雜染無顛倒心，棄捨貪、瞋作意。**

壬二十九、四種補特伽羅出家五德2　癸一、總標

**復次，有四種補特伽羅，應知出家得五種功德。**

癸二、別釋2　子一、四種補特伽羅

**云何四種補特伽羅？一、自依者，二、依他者，三、已熟者，四、未熟者。**

　　自依依他者：依止善法，名自依者。依止惡法，名依他者。善法名自，惡法名他故。

子二、出家五種功德2　丑一、徵

**云何應知出家得五種功德？**

丑二、釋5　寅一、最初功德

**謂自依補特伽羅由出家故，棄捨王等所共財寶，依止不共清淨尸羅，是名獲得最初功德。**

寅二、第二功德

**依他補特伽羅由出家故，棄捨屬他、隨他而轉不自在事，獲得自依、不隨於他自在轉事，是名獲得第二功德。**

寅三、第三功德

**已熟補特伽羅由出家故，若無餘結，即便獲得一切苦邊，是名獲得第三功德。**

寅四、第四功德

**若有餘結，即便獲得惡趣苦邊，是名獲得第四功德。**

寅五、第五功德

**未熟補特伽羅由出家故，於現法中，解脫無量居家迫迮所有憂苦，積集無量順解脫分廣大善根，能令當來相續成熟，是名獲得第五功德。**

壬三十、三苦九相2　癸一、略標

**復次，有三種苦及九種相，應知隨逐諸有漏行。**

癸二、別辨2　子一、三苦

**云何三種苦？謂苦苦乃至壞苦。**

　　苦苦乃至壞苦者：苦苦、行苦、壞苦，是謂三苦。下說九相，如其次第，配釋三苦各有三相應知。

子二、九相3　丑一、徵

**云何九種相？**

丑二、標

**謂一一苦各有三相，隨逐一切有漏行法，故有九相。**

丑三、列

**一、死所隨縛故；二、起惡趣因所隨縛故；三、諸惡趣生所隨縛故；四、無常法故；五、於無常中苦法故；六、於苦中無我法故；七、順愛味行生住樂故；八、變壞苦故；九、即由如是變壞苦性，諸有智者取為非出離法故。**

壬三十一、成就四支修二利行4　癸一、標成就

**復次，若有苾芻成就四支為眾生**[^13]**者，乃能無倒教誡攝御所有徒眾，修行自利利他正行。**

癸二、徵列支

**云何四支？一、解脫隨煩惱；二、不離正智；三、為令一切已生善法堅住、不忘、修習圓滿、倍增廣故，攝受任持；四、為令一切未生善法得生起故，攝受任持。**

癸三、別釋相4　子一、解脫隨煩惱3　丑一、徵

**云何苾芻解脫隨煩惱？**

丑二、釋4　寅一、標

**謂解脫五種隨煩惱故。**

寅二、徵

**何等為五？**

寅三、列

**一、思慕居家；二、毀犯禁戒；三、憶先所受分別俱行不正作意；四、耽著未來所有境界，發起貪憂；五、於法慳吝。**

寅四、釋5　卯一、思慕居家2　辰一、釋思慕2　巳一、舉因緣

**若諸愚夫，於四大種造色自相不如實知，謂之為己**[^14]**父母、妻子，乃至朋友、宰官、親屬及兄弟等，於唯形色謂戲笑等，**

　　於唯形色謂戲笑等者：謂戲笑等，唯依形色長短等積集差別而建立故。笑者，謂隨有一，或因開論、或因合論，現齒而笑，歡聚啞啞。戲者，謂雙陸、摴蒲、弄珠等戲。或有所餘種類歡樂。如本地分三摩呬多地釋。（陵本十一卷七頁864）

**於唯身語所有動作起有情想俱行作意。由此因緣，起邪分別，妄計為我父母、妻子，乃至朋友、宰官、親屬及兄弟等。**

巳二、結生起

**由此分別妄計因緣，發生種種居家思慕。**

辰二、明解脫3　巳一、標

**諸有智者了知唯有諸色自相，無有情想，故能解脫初隨煩惱。**

巳二、徵

**所以者何？**

巳三、釋

**從久遠來，由見種種各別色形建立安布，或時與他而共集會，如是見已，便謂為我父母、妻子，廣說乃至是我朋友、宰官、親屬，或謂為他。非生無色諸有情類有如是事。**

卯二、毀犯禁戒2　辰一、釋毀犯

**又諸愚夫，不如實知愚夫之相及智者相，由不如實知故，惡思所思、惡說所說、惡作所作；凡所現行身語意業皆不清淨，亦無清淨尸羅正命。**

辰二、明解脫

**諸有智者如實知故，當知一切與彼相違，故能解脫第二隨煩惱。**

卯三、起欲尋等2　辰一、釋生起

**又諸愚夫，於非如理不能如實知非如理，於其如理不能如實知是如理。於先所受隨順欲貪可意諸法，不正作意，起欲尋思，堅著、不捨、不棄、不吐；於隨順恚不可意法，起恚尋思；於隨順害不可意法，起害尋思，餘如前說。**

　　餘如前說者：謂如前說堅著、不捨、不棄、不吐，名之為餘。

辰二、明解脫

**諸有智者，於其如理能如實知此是如理，於非如理能如實知此非如理。於先所受如前所說差別諸法，或不追憶，或正思惟，或不失念，於彼所緣不起欲尋乃至害尋；設復生起，而不堅著，廣說如前；故能解脫第三隨煩惱。**

　　廣說如前者：謂翻前說不捨、不棄、不吐，是此廣說應知。

卯四、發起貪憂2　辰一、釋貪憂2　巳一、出依處

**又諸愚夫，於根護功德不如實知，不護過患不如實知。於現在世現前別境發生愛恚雜染其心，於諸可意色等境界希慕欲見，於不可愛色等境界心生厭逆。**

巳二、釋得名

**於可意境心生希慕，是名為貪。懷此貪者，若彼境界變壞之時，心便下慼，是名為憂。**

辰二、明解脫

**諸有智者，一切道理，當知皆悉與此相違，故能解脫第四隨煩惱。**

卯五、於法慳吝2　辰一、釋慳吝

**又諸愚夫，於諸貪欲不正法中，不能如實知其過患，常為餘四慳所漂溺，復起法慳。**

　　常為餘四慳所漂溺者：所謂處慳、家慳、利慳，及敬譽慳，名餘四慳。此及法慳，當知即五失利養因行，亦是背涅槃因行。如本地分聞所成地釋義應知。（陵本十四卷十四頁1228）

辰二、明解脫

**諸有智者，於彼過患能如實知，於餘四慳尚不生起；設起尋捨，終不堅著，況起法慳。彼既如是遠離法慳，若遇樂法補特伽羅，即為宣說大師所說素怛纜、毗奈耶、摩怛理迦相應聖教，令其受持，廣為無間分別開示，終不隱祕，故能解脫第五隨煩惱。**

丑三、結

**是名苾芻成就第一解脫隨煩惱支。**

子二、不離正智3　丑一、徵

**云何苾芻不離正智？**

丑二、釋2　寅一、總標列

**謂有四智。何等為四？謂依最初離染相續通達八聖支道，立第一智；依證成辦八聖支道，立餘三智。**

寅二、別釋相2　卯一、依通達八聖支道2　辰一、出思惟行3　巳一、由不共

**謂有苾芻住異生位，作是思惟：唯於諸佛世尊聖法毗奈耶中有八聖支道，非諸外道異論法中有如是道。**

巳二、由能證

**若於是處有八聖支道，即於是處有沙門果，有諸沙門及沙門義，所謂涅槃。**

巳三、由應修

**我今為證沙門果沙門沙門義故，應當發起八聖支道，修令清淨。**

辰二、結名建立

**由如是行於八聖支道中所有智，是名依通達八聖支道立第一智。**

卯二、依證成辦八聖支道3　辰一、標列三智

**即以此智為依止、為建立，為欲證得成辦如所通達八聖支道故，勇猛精進修餘三智，謂聞所成智、思所成智、修所成智。**

辰二、別釋修相3　巳一、勤修聞智2　午一、求聞正法

**彼為勤修聞所成智，亦令此智得清淨故，求聞正法。若有宣說如來所證法毗奈耶，即便往詣恭敬聽受，證得歡喜廣大妙善出離所攝。**

午二、釋所證相

**自相高勝，故名廣大；自性無罪，故名妙善；涅槃相應，故名出離所攝。**

　　證得歡喜廣大妙善出離所攝者：謂彼聞法所證歡喜，自相廣大、自性妙善、出離所攝故。

巳二、勤修思智2　午一、請問諸諦

**又為勤修思所成智，亦令此智得清淨故，若知是處有諸苾芻持經律論而共集會，銓量決擇經律論中深隱要義，則便往趣請問諸諦。**

午二、決擇諦相2　未一、別建立

**彼則為其建立諸諦所有自相證得方便，先未覺悟令其覺悟，若已覺悟開曉令知。即於一義文字差別，方便勸導，令不忘失。**

未二、廣開示

**又於無我相應諸諦證得所依甚深義句，以慧通達，廣為開示空性相應如來所說微妙法句。**

巳三、勤修修智

**由此因緣，彼既證得聞思所成智清淨故，復更勤修修所成智，亦令此智得清淨故，便於內身住循身觀，乃至廣說修四念住皆應了知。**

辰三、結名建立

**如是名為依證成辦八聖支道建立三智。**

丑三、結

**是名苾芻成就第二不離正智支。**

子三、為已生善令得任持2　丑一、徵

**云何苾芻為令已生所有善法堅住、不忘，廣說乃至攝受任持？**

丑二、釋2　寅一、標名任持

**謂諸苾芻依財食事，從清淨信諸施主邊，如量受取衣服等物，名曰任持。**

寅二、釋其所以

**何以故？以諸苾芻由此因緣，身不羸頓，心有堪能，心無染惱，已生善法不退增長。**

子四、為未生善令得任持2　丑一、徵

**云何苾芻為令未生一切善法得生起故，攝受任持？**

丑二、釋2　寅一、標名任持

**謂諸苾芻年齒耆宿，戒行清高，了知涅槃所有喜樂於諸喜樂為最第一，善修聖道，離增上慢。若有苾芻能於彼所禮敬承事，善言隨喜，離諸諂曲，無求過心，此能生彼，名曰任持。**

　　此能生彼者：謂此善修聖道，離增上慢苾芻，令餘苾芻能生一切妙善菩提分法故。

寅二、釋其所以

**何以故？彼由如是正隨轉時，於時時間，從彼獲得能發勝喜教誡教授，能令未生一切妙善菩提分法速得生起。**

癸四、明開合

**如是四支別分十一，十一與四，平等平等。**

**瑜伽師地論科句披尋記卷第七十**

[^1]: 「忘」，大正、陵本作「妄」。

[^2]: 「忘」，大正、陵本作「妄」。

[^3]: 「依」，大正作「作」。

[^4]: 「議」，大正作「義」。

[^5]: 「勵」，大正作「策」。

[^6]: 「止」，大正、陵本作「上」。

[^7]: 「四」，大正、陵本作「三」。

[^8]: 「得」，大正作「勝」。

[^9]: 「姦」，大正作「奸」。

[^10]: 「己」，陵本作「已」。

[^11]: 「己」，陵本作「已」。

[^12]: 「異」，大正作「畏」。

[^13]: 「生」，大正作「主」。

[^14]: 「己」，陵本作「已」。
