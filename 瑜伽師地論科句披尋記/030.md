# 瑜伽師地論科句披尋記卷第三十

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第三瑜伽處之一**

辛三、安立瑜伽2　壬一、結前生後

**如是已說補特伽羅品類、建立及所緣等，乃至趣修有果、無果。如應安立，我今當說。**

壬二、標釋一切2　癸一、嗢柁南標

**總嗢柁南曰：**

**　往慶問尋求　方安立護養　遠**[^1]**離一境性　障淨修作意**

癸二、長行釋5　子一、往問2　丑一、往詣師所3　寅一、標

**若有自愛補特伽羅初修業者，始修業時，為隨證得自義利故，先應四處安住正念，然後往詣善達瑜伽或軌範師、或親教師、或餘尊重、似尊重所。**

寅二、徵

**云何四處？**

寅三、列

**一、專求領悟，無難詰心處；二、深生恭敬，無憍慢心處；三、唯求勝善，非顯己**[^2]**能處；四、純為安立自他善根，非求利養恭敬名聞處。**

　　純為安立自他善根等者：善達瑜伽諸瑜伽師，於彼一切初修業者，如理如法善巧宣說，能令得初正信、受持淨戒、攝受多聞、增長惠捨、調柔諸見，是名最初安立善根。初修業者，唯為彼瑜伽師堪能安立自他善根，往請教授，非為依護邪瑜伽師，貪求利養恭敬名聞。

丑二、請問瑜伽

**如是正念到師處已，先求開許請問時分，然後安詳躬申請問。將請問時，偏覆左肩，右膝著地，或居下坐曲躬而坐，合掌恭敬，深生愧畏，低顏軟語請問瑜伽：我於如是瑜伽行中欲求受學，唯願慈悲為我宣說。**

子二、慶慰2　丑一、標所應

**如是請已，善達瑜伽諸瑜伽師，為欲安立初修業者瑜伽作意，應以慈愍柔軟言詞讚勵慶慰，又應稱揚修斷功德。**

丑二、舉歎詞2　寅一、讚勵慶慰2　卯一、總讚

**歎言：善哉！善哉！**

卯二、別慶9　辰一、於不放逸

**賢首！汝今乃能於墮放逸、樂著放逸、沈沒境界、樂著境界眾生類中，獨不放逸，樂修出行。**

　　於墮放逸樂著放逸等者：生豪貴家，財寶具足，於諸妙欲耽著受用，不見過患，不知出離，名放逸過。如前種性地說。（陵本二十一卷二頁1817）此說境界，謂諸妙欲。不見過患，是名沈沒。不知出離，是名樂著。如是應知。

辰二、於求解脫

**汝今乃能於久墮在種種憂苦險惡牢獄眾生類中，獨求解脫如是牢獄。**

　　墮在種種憂苦等者：此說墮諸惡趣，種種憂苦不令得出，如處牢獄應知。

辰三、於斷固縛

**汝今乃能於彼**[^3]**種種貪瞋癡等杻械枷鎖常所固縛眾生類中，獨求斷壞如是固縛。**

　　於彼種種貪瞋等者：此說一切世間貪瞋癡縛最極堅牢，令不逃避，恆時隨逐，終不解脫。如是顯示因處煩惱繫縛種種差別，喻如杻械枷鎖。

辰四、於超生死

**汝今乃能於入生死曠野嶮道眾生類中，獨求超度曠野嶮道。**

　　於入生死曠野嶮道等者：此中顯示，不了緣起、不修正行，猶如有人迷失道路，墮入曠野、或嶮道中，由是故有生死諸苦。緣起聖道經說：譬如有人遊行曠野、嶮穢稠林，欻然值遇舊道、舊徑、舊所行跡，古昔諸仙嘗所遊履，彼即尋行，乃至廣說。此中舊道、舊徑、舊所行跡，當知即是八聖道支。與此相違，非道為道，是故喻如曠野嶮道。

辰五、於獲善根

**汝今乃能於遭窮儉種種善根眾生類中，獨求獲得豐饒善根。**

　　於遭窮儉種種善根等者：謂或信根、或精進根、或復念根、或復定根、或復慧根，是名種種善根。遭諸世間穢濁增時，有情世間多分見濁，虛妄推求邪法、邪義，匱乏善根，是名窮儉。

辰六、於證安隱

**汝今乃能於墮種種煩惱怨賊、廣大怖畏眾生類中，獨求證得究竟安隱常樂涅槃。**

　　於墮種種煩惱怨賊等者：謂三界中一切煩惱，說名種種煩惱怨賊。由煩惱故，感當來生，生已便有夭喪殞歿，是故煩惱名為怨賊。當來生苦常所隨逐，及為眾苦之所依止，由是說言廣大怖畏。

辰七、於證無病

**汝今乃能於為煩惱重病吞食眾生類中，獨求證得第一無病常樂涅槃。**

　　於為煩惱重病吞食等者：諸煩惱苦說名心病，望餘身病，難可對治，故名為重。諸眾生類隨彼而轉，不得自在，名為吞食。

辰八、於度瀑流

**汝今乃能於為四種瀑**[^4]**流漂溺眾生類中，獨求越度如是瀑流。**

辰九、於獲智明

**汝今乃能於入廣大無明黑闇眾生類中，獨求獲得大智光明。**

　　於入廣大無明黑闇等者：攝異門分說：無明者，於所知事不能善巧。黑闇者，於其實事不正了知。（陵本八十四卷二十頁6413）又智光明有五勝利，及德差別有十五種，如決擇分釋應知。（陵本七十卷一頁5449）

寅二、稱揚功德2　卯一、於修行

**長老當知，汝若定能如是精勤修瑜伽行，乃得名為不虛受用國人信施，真實奉行如來聖教，不捨靜慮，成就勝觀，增長樂居空閑法侶，精勤修學自義瑜伽，不辱有智同梵行者。**

卯二、於樂欲

**汝今為欲勤修自利利他正行，汝今為欲利益安樂無量眾生，哀愍世間及諸天、人、阿素洛等，為令獲得義利安樂，故來問爾。**

　　不捨靜慮成就勝觀者：謂時時間修習止相、舉相、捨相，隨得觸證所緣清淨、智遍清淨故。如前已說。（陵本二十六卷十八頁2224）

子三、審問2　丑一、標所應

**以如是等柔軟言詞讚勵慶慰，稱揚修斷諸功德已，復於四種審問處法，應審問之。**

丑二、舉告言4　寅一、於三寶所

**告言：長老！汝已一向歸佛法僧，非外道師及彼邪法弟子眾不？**

　　一向歸佛法僧等者：決擇分說：謂由五處觀察所歸，乃可歸依，乃至廣說。（陵本六十四卷一頁5071）此應準知。

寅二、於梵行等

**汝已最初淨修梵行、善淨尸羅、正直見不？**

　　最初淨修梵行等者：謂能受學遠離一切行非梵行習婬欲法，是名最初淨修梵行。戒善清淨，是名善淨尸羅。謂若有見，淨信相應故、勝解相應故、遠離誑諂故、善思法義無惑無疑加行出離故，名正直見。如前已說。（陵本二十九卷十六頁2454）

寅三、於聖諦法

**汝已於其總標、別辯諸聖諦法，若少、若多，聞受持不？**

寅四、於真出家

**汝於涅槃深心信解，為證寂滅而出家不？**

子四、尋求3　丑一、略標

**如是問已，彼若云：爾！次後復於四種處所，以四因緣應正尋求。**

丑二、徵列2　寅一、四種處所

**何等名為四種處所？一、應尋求其願，二、應尋求種性，三、應尋求其根，四、應尋求其行。**

寅二、四種因緣

**云何名為四種因緣？一、應以審問而正尋求，二、應以言論而正尋求，三、應以所作而正尋求，四、應以知他心差別智而正尋求。**

丑三、配釋4　寅一、以審問2　卯一、尋求其願3　辰一、徵

**云何名為應以審問尋求其願？**

辰二、釋2　巳一、舉問詞

**謂如是問：長老！於何已**[^5]**發正願？聲聞乘耶？獨覺乘耶？無上正等菩提乘耶？**

巳二、隨自答

**彼得此問，隨自所願，當如是答。**

辰三、結

**如是名為應以審問尋求其願。**

卯二、尋求種性根行2　辰一、徵

**云何名為應以審問尋求種性及以根、行？**

辰二、釋3　巳一、舉問詞2　午一、總

**謂如是問：長老！於自種性、根、行能審察不？**

午二、別3　未一、種性

**謂我本來有何種性？聲聞乘耶？獨覺乘耶？大乘等耶？**

未二、根

**有何等根？為鈍？為中？為利根耶？**

未三、行

**有何等行？為貪行耶？為瞋行耶？廣說乃至尋思行耶？**

巳二、如問答

**彼若黠慧，能自了知前後差別種性、根、行，善取其相，如問而答。**

巳三、不能答

**若性愚鈍，不能自知前後差別，乃至不能善取其相，由是不能如問而答。**

　　能自了知前後差別種性根行等者：如先所問種性、根、行，前後相望種種差別，能自了知，及善取相，隨自所有而正答故。

寅二、以言論3　卯一、標

**從此已後，應以言論尋求彼三。**

卯二、釋3　辰一、尋求種性3　巳一、依聲聞乘2　午一、對彼說

**謂對其前，應以顯了正理相應眾雜美妙易解言詞，說聲聞乘相應言論。**

午二、觀彼相2　未一、信解

**彼聞宣說此言論時，若身中有聲聞種性，於此言論便發最極踊躍歡喜，深生信解。**

未二、不信解

**若身中有獨覺種性、大乘種性，於此言論不發最極踊躍歡喜，不生信解。**

　　應以顯了正理相應等者：善釋文句，是名顯了。與觀待等道理相應，是名正理相應。助伴隨順，次第宣說，是名眾雜。其聲清美，是名美妙。顯然有趣，是名易解。如是等類說法語攝應知。

巳二、依獨覺乘2　午一、對彼說

**次復為其說獨覺乘相應言論。**

午二、觀彼相2　未一、信解

**彼聞宣說此言論時，若身中有獨覺種性，於此言論便發最極踊躍歡喜，深生信解。**

未二、不信解

**若身中有聲聞種性、大乘種性，則不如是。**

巳三、依菩薩乘2　午一、對彼說

**後復為其宣說大乘相應言論。**

午二、觀彼相2　未一、信解

**彼聞宣說此言論時，若身中有大乘種性，於此言論便發最極踊躍歡喜，深生信解。**

未二、不信解

**若身中有聲聞種性、獨覺種性，則不如是。**

辰二、尋求其根3　巳一、鈍根

**若有鈍根，雖聞宣說麤淺言論，而於法義勵力審思，方能領受解了通達。**

巳二、利根

**若有利根，雖聞宣說深細言論，而於法義速能領受解了通達。**

巳三、中根

**若有中根，則不如是。**

　　雖聞宣說深細言論者：此中言論，謂如緣起等教應知。

辰三、尋求其行5　巳一、貪行

**若有貪行，彼聞為說淨妙言論，便發最極淨信愛樂，悟入其趣；身毛皆豎，悲涕墮淚；其身外現潤滑相狀，其心內懷柔軟怡悅。**

　　彼聞為說淨妙言論者：施論、戒論、生天之論，是名淨妙言論，感可愛生淨妙果故。

巳二、瞋行

**若有瞋行，當知一切與上相違。**

巳三、癡行2　午一、生怖畏

**若有癡行，彼聞為說決定通達涅槃離染相應言論，便生最極驚恐怖畏。**

午二、例鈍根

**如說鈍根，如是癡行，當知亦爾。**

　　彼聞為說決定通達等者：此中言論，謂即顯示諸行無常、諸法無我、涅槃寂靜法爾道理應知。依無常義，此說決定。依無我義，此說通達。依涅槃寂靜義，此說涅槃離染。

巳四、慢行

**若有慢行，彼聞為說正法言論，不甚恭敬屬耳樂聞，不極安住求欲領解奉教行心。雖作方便引發其心，令受正化，而不分明發言稱善。**

巳五、尋思行

**若尋思行，彼聞為說正法言論，雖攝耳聽，而心散亂，惡受所受。凡所領受不堅不住，隨受隨失，數重請問。**

卯三、結

**如是名為應以言論尋求種性及以根、行。**

寅三、以所作2　卯一、徵

**云何名為應以所作尋求彼三？**

卯二、釋

**謂如前說聲聞種性，及貪等行補特伽羅所有相狀，是名所作。由此所作，如其所應，當正尋求種性、根、行。**

　　謂如前說聲聞種性等者：種性地中，說有住種性相。又諸補特伽羅中，說有貪行等相。今指彼故，名如前說。

寅四、以知他心差別智2　卯一、徵

**云何名為應以知他心差別智尋求種性及以根、行？**

卯二、釋

**謂如有一善達瑜伽修瑜伽師，已**[^6]**得知他心差別智。彼由如是他心智故，如實了知種性、根、行。**

子五、安立4　丑一、標

**於四種處，以四因緣正尋求已，復於五處如應安立。**

丑二、徵

**云何五處？**

丑三、列

**一、護養定資糧處，二、遠離處，三、心一境性處，四、障清淨處，五、修作意處。**

丑四、釋4　寅一、護養定資糧處3　卯一、徵

**云何護養定資糧？**

卯二、釋2　辰一、舉戒律儀2　巳一、明護養

**謂若成就戒律儀者，即於是處為令不退，住不放逸；如佛所誡、如佛所許，圓滿戒蘊學處差別，精進修行，常無懈廢。**

巳二、顯堪能

**如是能於已**[^7]**所證得尸羅相應學道無退，亦能證得先所未證尸羅相應殊勝學道。**

辰二、例餘善法2　巳一、能防護

**如說成就戒律儀，如是成就根律儀、於食知量、初夜後夜悎寤瑜伽、正知而住，如是乃至成就所有沙門莊嚴，隨所獲得資糧所攝善法差別，皆能防護令不退失。**

巳二、能長養

**於後勝進善法差別，為速圓滿，為如所說無增無減平等現行，發生樂欲，增上欣慕，恆常安住勇猛精進。**

卯三、結

**是名護養定資糧。**

　　為如所說無增無減等者：前說於諸學處既得善巧及曉悟已，隨所教誨無增無減，復能受學，乃至廣說。（陵本二十二卷六頁1905）此應準知。

寅二、遠離處5　卯一、乘標

**如是遠離順退分法，修習能順勝分法時，樂住遠離。**

卯二、總徵

**云何遠離？**

卯三、略釋

**謂處所圓滿、威儀圓滿、遠離圓滿，是名遠離。**

　　如是遠離順退分法等者：若任放逸，是名順退分法。不生喜足，是名順勝分法。

卯四、廣顯3　辰一、處所圓滿2　巳一、徵

**云何處所圓滿？**

巳二、釋2　午一、出處所2　未一、別顯2　申一、列

**謂或阿練若、或林樹下、或空閑室。**

申二、釋3　酉一、空閑室

**山谷、巖穴、稻稈積等，名空閑室。**

酉二、林樹下

**大樹林中，名林樹下。**

酉三、阿練若

**空迥、塚間、邊際臥坐，名阿練若。**

未二、總攝

**當知如是山谷、巖穴、稻稈積等，大樹林中，空迥、塚間、邊際臥坐，或阿練若、或林樹下、或空閑室，總名處所。**

午二、釋圓滿2　未一、標

**處所圓滿復有五種。**

未二、釋5　申一、第一處所圓滿

**謂若處所，從本已來形相端嚴，眾所喜見，清淨無穢；園林池沼悉皆具足，清虛可樂；地無高下，處無毒刺，亦無眾多磚石瓦礫；能令見者心生清淨，樂住其中修斷加行；心悅、心喜，任**[^8]**持於斷。是名第一處所圓滿。**

　　心悅心喜任持於斷者：謂於是處清虛可樂，心生歡悅，是名心悅。即以是處為依，隨順加行，謂我定當成辦所作，心生喜悅，是名心喜。由是因緣，住不放逸，斷滅一切世間貪憂，是名任持於斷。

申二、第二處所圓滿

**又若處所，晝無憒鬧，夜少音聲，亦少蚊蝱、風日、蛇蝎諸惡毒觸。是名第二處所圓滿。**

申三、第三處所圓滿

**又若處所，無惡師子、虎、豹、豺、狼、怨敵、盜賊、人非人等諸恐怖事；於是處所，身意泰然，都無疑慮，安樂而住。是名第三處所圓滿。**

申四、第四處所圓滿

**又若處所，隨順身命眾具易得，求衣服等不甚艱難，飲食支持無所匱乏。是名第四處所圓滿。**

申五、第五處所圓滿

**又若處所，有善知識之所攝受，及諸有智同梵行者之所居止；未開曉處能正開曉，已開曉處更令明淨；甚深句義以慧通達，善巧方便殷勤開示，能令智見速得清淨。是名第五處所圓滿。**

辰二、威儀圓滿3　巳一、徵

**云何威儀圓滿？**

巳二、釋2　午一、標相

**謂於晝分經行、宴坐；於初夜分亦復如是；於中夜分右脅而臥；於後夜分疾疾還起，經行、宴坐。即於如是圓滿臥具，諸**[^9]**佛所許大小繩床、草葉座等結加趺坐，乃至廣說。**

午二、釋義3　未一、結加趺坐4　申一、徵因

**何因緣故結加趺坐？**

申二、總標

**謂正觀見五因緣故。**

申三、列釋5　酉一、速發輕安

**一、由身攝斂速發輕安。如是威儀順生輕安最為勝故。**

酉二、能經久時

**二、由此宴坐能經久時。如是威儀不極令身速疲倦故。**

酉三、是不共法

**三、由此宴坐是不共法。如是威儀外道他論皆無有故。**

酉四、形相端嚴

**四、由此宴坐形相端嚴。如是威儀令他見已極信敬故。**

酉五、佛等共許

**五、由此宴坐佛佛弟子共所開許。如是威儀一切賢聖同稱讚故。**

申四、結成

**正觀如是五種因緣，是故應當結加趺坐。**

未二、端身正願2　申一、別辨相2　酉一、端身

**端身正願者，云何端身？謂策舉身令其端直。**

酉二、正願

**云何正願？謂令其心離諂離詐，調柔正直。**

申二、離蓋障

**由策舉身令端直故，其心不為惛沈睡眠之所纏擾。離諂詐故，其心不為外境散動之所纏擾。**

未三、安住背念2　申一、徵

**安住背念者，云何名為安住背念？**

申二、釋2　酉一、第一義

**謂如理作意相應念，名為背念，棄背違逆一切黑品故。**

酉二、第二義

**又緣定相為境念，名為背念，棄背除遣一切不定地所緣境故。**

巳三、結

**如是名為威儀圓滿。**

辰三、遠離圓滿4　巳一、徵

**云何遠**[^10]**離圓滿？**

巳二、標

**謂有二種。**

巳三、列

**一、身遠離，二、心遠離。**

巳四、釋2　午一、身遠離

**身遠離者，謂不與在家及出家眾共相雜住，獨一無侶，是名身遠離。**

午二、心遠離

**心遠離者，謂遠離一切染汙、無記所有作意，修習一切其性是善能引義利定地作意，及定資糧加行作意，是名心遠離。**

　　遠離一切染汙無記所有作意等者：不如理作意，是名染汙作意。非如理非不如理作意，是名無記作意。此二作意說應遠離。如理作意其性是善，說應修習。此復有二，一、謂能引義利及與定地作意，二、謂定資糧及定加行作意。

卯五、結攝

**如是此中，若處所圓滿、若威儀圓滿、若身遠離、若心遠離，總攝為一，說名遠離。**

寅三、心一境性處及障清淨處2　卯一、別辨2　辰一、心一境性處3　巳一、出體性4　午一、徵

**云何心一境性？**

午二、標

**謂數數隨念同分所緣，流注、無罪適悅相應，令心相續，名三摩地，亦名為善心一境性。**

午三、釋4　未一、數數隨念2　申一、徵

**何等名為數數隨念？**

申二、釋

**謂於正法聽聞受持，從師獲得教誡教授增上力故，令其定地諸相現前。緣此為境，流注**[^11]**、無罪適悅相應，所有正念隨轉安住。**

未二、同分所緣2　申一、徵

**云何名為同分所緣？**

申二、釋2　酉一、辨相

**謂諸定地所緣境界，非一眾多種種品類，緣此為境，令心正行，說名為定，此即名為同分所緣。**

　　緣此為境令心正行等者：謂於所知事同分所緣一切影像，平等平等任持心故。義如決擇分說。（陵本六十三卷八頁5044）

酉二、釋名2　戌一、問

**問：此所緣境是誰同分，說為同分？**

戌二、答

**答：是所知事相似品類，故名同分。**

未三、流注適悅相應

**復由彼念，於所緣境無散亂行，無闕無間，無間**[^12]**、殷重加行適悅相應而轉，故名流注適悅相應。**

　　於所緣境無散亂行等者：此即九種心住中專注一趣應知。由無色等十相令心散亂，說名無散亂行。

未四、無罪適悅相應

**又由彼念，於所緣境無有染汙，極安隱住，熟道適悅相應而轉，故名無罪適悅相應。**

　　於所緣境無有染汙等者：此即九種心住中等持應知。由無種種欲恚害等諸惡尋思、貪欲蓋等諸隨煩惱令心擾動，名無染汙。由無加行無功用任運轉道，說名極安隱住，熟道而轉。

午四、結

**是故說言：數數隨念同分所緣，流注、無罪適悅相應，令心相續，名三摩地，亦名為善心一境性。**

巳二、辨品別3　午一、標

**復次，如是心一境性，或是奢摩他品，或是毗鉢舍那品。**

午二、辨

**若於九種心住中心一境性，是名奢摩他品；若於四種慧行中心一境性，是名毗鉢舍那品。**

午三、釋2　未一、九種心住2　申一、徵

**云何名為九種心住？**

申二、釋3　酉一、明體相2　戌一、略標

**謂有苾芻，令心內住、等住、安住、近住、調順、寂靜、最極寂靜、專注一趣，及以等持，如是名為九種心住。**

戌二、別顯9　亥一、內住

**云何內住？謂從外一切所緣境界攝錄其心，繫在於內，令不散亂。此則最初繫縛其心，令住於內，不外散亂，故名內住。**

　　從外一切所緣境界等者：色聲香味觸處，名外一切所緣境界。念增上力防護其心，不令趣入、流散、馳騁彼彼境中，是名攝錄其心。

亥二、等住

**云何等住？謂即最初所繫縛心，其性麤動，未能令其等住、遍住故。**

　　未能令其等住遍住故者：若心不能安住平等捨位，名未等住。若於所緣不能遍攝令住，名未遍住。

**次即於此所緣境界，以相續方便、澄淨方便，挫令微細，遍攝令住，故名等住。**

　　以相續方便澄淨方便者：謂由無間、殷重加行，令心相續住一所緣，是名相續方便。止息諸惡尋思及隨煩惱，由是因緣令心清淨，是名澄淨方便。

亥三、安住

**云何安住？謂若此心雖復如是內住、等住，然由失念於外散亂，復還攝錄安置內境，故名安住。**

亥四、近住

**云何近住？謂彼先應如是如是親近念住，由此念故，數數作意內住其心，不令此心遠住於外，故名近住。**

　　謂彼先應如是如是親近念住者：如前已說，為守護念、為於境無染、為安住所緣，名為念住，乃至廣說由此三相，善住其念，故名念住。（陵本二十八卷十七頁2383）今說如是如是親近念住，義應準知。言親近者，謂於此中，由正修習聞所成慧，故名親近。又由修習了相作意，故名親近。如攝事分說。（陵本八十六卷[^13]十七頁6536）

亥五、調順2　天一、徵

**云何調順？**

天二、釋2　地一、舉十相

**謂種種相令心散亂，所謂色、聲、香、味、觸相，及貪、瞋、癡、男、女等相，故彼先應取彼諸相為過患想。**

地二、顯調順

**由如是想增上力故，於彼諸相折挫其心，不令流散，故名調順。**

　　謂種種相令心散亂等者：此中色、聲、香、味、觸、貪、瞋、癡、男、女，說名色等十相。於如是事心起思惟，作用遽務，由是說言令心散亂。

亥六、寂靜2　天一、徵

**云何寂靜？**

天二、釋2　地一、舉尋蓋

**謂有種種欲恚害等諸惡尋思，貪欲蓋等諸隨煩惱，令心擾動，故彼先應取彼諸法為過患想。**

地二、顯止息

**由如是想增上力故，於諸尋思及隨煩惱，止息其心，不令流散，故名寂靜。**

亥七、最極寂靜

**云何名為最極寂靜？謂失念故，即彼二種暫現行時，隨所生起諸惡尋思及隨煩惱，能不忍受，尋即斷滅、除遣、變吐，是故名為最極寂靜。**

　　即彼二種暫現行時者：謂諸尋思及隨煩惱，名彼二種應知。

亥八、專注一趣

**云何名為專注一趣？謂有加行、有功用，無闕無間三摩地相續而住，是故名為專注一趣。**

亥九、等持

**云何等持？謂數修、數習、數多修習為因緣故，得無加行、無功用任**[^14]**運轉道。由是因緣，不由加行、不由功用，心三摩地任**[^15]**運相續，無散亂轉，故名等持。**

酉二、配六力3　戌一、標

**當知此中，由六種力，方能成辦九種心住。**

戌二、列

**一、聽聞力，二、思惟力，三、憶念力，四、正知力，五、精進力，六、串習力。**

戌三、配5　亥一、由聞思力

**初由聽聞、思惟二力，數聞數思增上力故，最初令心於內境住，及即於此相續方便、澄淨方便，等遍安住。**

亥二、由憶念力

**如是於內繫縛心已，由憶念力，數數作意攝錄其心，令不散亂，安住、近住。**

亥三、由正知力

**從此已後，由正知力調息其心，於其諸相、諸惡尋思、諸隨煩惱，不令流散，調順、寂靜。**

亥四、由精進力

**由精進力，設彼二種暫現行時，能不忍受，尋即斷滅、除遣、變吐，最極寂靜、專注一趣。**

亥五、由串習力

**由串習力，等持成滿。**

酉三、辨作意2　戌一、配九心住3　亥一、標

**即於如是九種心住，當知復有四種作意。**

亥二、列

**一、力勵運轉作意，二、有間闕運轉作意，三、無間闕運轉作意，四、無功用運轉作意。**

　　當知復有四種作意等者：三摩呬多地說：力勵運轉作意皆所不攝。有間、有功用運轉作意，乃至攝樂作意所攝。自然運轉作意，加行究竟及此果二作意攝。（陵本十一卷十九頁932）由是當知，九種心住通說未得作意及已得作意諸相差別。

亥三、配

**於內住、等住中，有力勵運轉作意；於安住、近住、調順、寂靜、最極寂靜中，有**[^16]**有間闕運轉作意；於專注一趣中，有無間闕運轉作意；於等持中，有無功用運轉作意。**

戌二、顯通二品2　亥一、奢摩他品

**當知如是四種作意，於九種心住中，是奢摩他品。**

亥二、毗鉢舍那品

**又即如是獲得內心奢摩他者，於毗鉢舍那勤修習時，復即由是四種作意，方能修習毗鉢舍那，故此亦是毗鉢舍那品。**

未二、四種慧行2　申一、徵

**云何四種毗鉢舍那？**

申二、釋4　酉一、出體性2　戌一、略標

**謂有苾芻，依止內心奢摩他故，於諸法中能正思擇、最極思擇、周遍尋思、周遍伺察，是名四種毗鉢舍那。**

戌二、別顯4　亥一、能正思擇

**云何名為能正思擇？謂於淨行所緣境界、或於善巧所緣境界、或於淨惑**[^17]**所緣境界，能正思擇盡所有性。**

　　能正思擇盡所有性者：思擇諸事及彼自相，是名思擇[^18]盡所有性。

亥二、最極思擇

**云何名為最極思擇？謂即於彼所緣境界，最極思擇如所有性。**

　　最極思擇如所有性者：思擇諸法一切共相及品、時、理，是名思擇如所有性。

亥三、周遍尋思

**云何名為周遍尋思？謂即於彼所緣境界，由慧俱行有分別作意，取彼相狀，周遍尋思。**

亥四、周遍伺察

**云何名為周遍伺察？謂即於彼所緣境界，審諦推求，周遍伺察。**

酉二、顯差別3　戌一、標

**又即如是毗鉢舍那，由三門、六事差別所緣，當知復有多種差別。**

戌二、釋2　亥一、由三門4　天一、徵

**云何三門毗鉢舍那？**

天二、列

**一、唯隨相行毗鉢舍那，二、隨尋思行毗鉢舍那，三、隨伺察行毗鉢舍那。**

天三、釋3　地一、唯隨相行

**云何名為唯隨相行毗鉢舍那？謂於所聞所受持法，或於教授教誡諸法，由等引地如理作意，暫爾思惟，未思、未量、未推、未察，如是名為唯隨相行毗鉢舍那。**

　　云何名為唯隨相行毗鉢舍那等者：此顯聞所成慧依止於文，但如其說，未善意趣，是故名為唯隨相行。

地二、隨尋思行

**若復於彼思量推察，爾時名為隨尋思行毗鉢舍那。**

地三、隨伺察行

**若復於彼既推察已，如所安立復審觀察，如是名為隨伺察行毗鉢舍那。**

天四、結

**是名三門毗鉢舍那。**

亥二、由六事2　天一、徵

**云何六事差別所緣毗鉢舍那？**

天二、釋2　地一、標列2　玄一、尋思

**謂尋思時，尋思六事。一、義，二、事，三、相，四、品，五、時，六、理。**

玄二、伺察

**既尋思已，復審伺察。**

地二、隨釋6　玄一、尋思於義

**云何名為尋思於義？謂正尋思如是如是語，有如是如是義。如是名為尋思於義。**

玄二、尋思於事

**云何名為尋思於事？謂正尋思內外二事。如是名為尋思於事。**

玄三、尋思於相

**云何名為尋思於相？謂正尋思諸法二相。一者、自相，二者、共相。如是名為尋思於相。**

玄四、尋思於品

**云何名為尋思於品？謂正尋思諸法二品。一者、黑品，二者、白品。尋思黑品過失過患，尋思白品功德勝利。如是名為尋思於品。**

玄五、尋思於時

**云何名為尋思於時？謂正尋思過去、未來、現在三時。尋思如是事，曾在過去世；尋思如是事，當在未來世；尋思如是事，今在現在世。如是名為尋思於時。**

玄六、尋思於理5　黃一、徵

**云何名為尋思於理？**

黃二、標

**謂正尋思四種道理。**

黃三、列

**一、觀待道理，二、作用道理，三、證成道理，四、法爾道理。**

黃四、釋4　宇一、由觀待道理

**當知此中，由觀待道理，尋思世俗以為世俗，尋思勝義以為勝義，尋思因緣以為因緣。**

　　尋思世俗以為世俗等者：此中略有二種觀待，一、施設觀待，二、生起觀待。謂若諸法，言說所行施設世俗，非言所行施設勝義，是名施設觀待。若由諸因、諸緣勢力諸法得生，是名生起觀待。

宇二、由作用道理

**由作用道理，尋思諸法所有作用。謂如是如是法，有如是如是作用。**

宇三、由證成道理3　宙一、標

**由證成道理，尋思三量。**

宙二、列

**一、至教量，二、比度量，三、現證量。**

宙三、釋

**謂正尋思如是如是義，為有至教不？為現證可得不？為應比度不？**

宇四、由法爾道理

**由法爾道理，於如實諸法成立法性、難思法性、安住法性，應生信解，不應思議、不應分別。**

黃五、結

**如是名為尋思於理。**

　　於如實諸法成立法性等者：無始時來理成就性，是名成立法性。諸法自性絕諸戲論，過言說道，是名難思法性。諸法安立以彼法性為因，是名安住法性。如前已說，由彼諸法本性應爾、自性應爾、法性應爾。（陵本二十五卷十頁2110）今應配釋。

戌三、結

**如是六事差別所緣毗鉢舍那，及前三門毗鉢舍那，略攝一切毗鉢舍那。**

酉三、明建立2　戌一、問

**問：何因緣故，建立如是六事差別毗鉢舍那？**

戌二、答4　亥一、標

**答：依三覺故，如是建立。**

亥二、徵

**何等三覺？**

亥三、列

**一、語義覺，二、事邊際覺，三、如實覺。**

亥四、釋2　天一、配六事

**尋思義故，起語義覺；尋思其事及自相故，起事邊際覺；尋思共相、品、時、理故，起如實覺。**

天二、攝所知

**修瑜伽師唯有爾所所知境界。所謂語義，及所知事盡所有性、如所有性。**

酉四、釋所緣2　戌一、舉淨行所緣2　亥一、別顯5　天一、不淨所緣3　地一、徵

**云何勤修不淨觀者，尋思六事差別所緣毗鉢舍那？**

地二、釋6　玄一、尋思義2　黃一、釋

**謂依不淨增上正法聽聞受持增上力故，由等引地如理作意，解了其義。知此不淨實為不淨，深可厭逆，其性朽穢，惡臭生臭。**

黃二、結

**由如是等種種行相，於先所聞依諸不淨所說正法，解了其義。如是名為於諸不淨尋思其義。**

　　知此不淨實為不淨等者：攝異門分說：又不淨者，是其總句。言臭穢者，受用飲食變壞成故。屎尿不淨變壞所成，故名臭處。諸肉血等變壞所成，故名生臭。可厭逆者，受用婬欲變壞所成，可惡逆故。（陵本八十四卷一頁6354）此中諸義，隨應當釋。

玄二、尋思事

**云何名為尋思彼事？謂彼如是解了義已，觀不淨物，建立二分，謂內及外。如是名為尋思彼事。**

玄三、尋思相2　黃一、自相2　宇一、徵

**云何名為尋思自相？**

宇二、釋2　宙一、依內不淨2　洪一、釋2　荒一、舉一切

**謂且於內身中所有朽穢**[^19]**不淨，發起勝解。了知身中有髮、毛等，廣說乃至腦膜、小便。**

荒二、攝二界

**復於如是身中所有多不淨物，攝為二界，發起勝解。所謂地界及以水界。始於髮、毛，乃至大便，起地勝解；始於淚、汗**[^20]**，乃至小便，起水勝解。**

洪二、結

**如是名為依內不淨尋思自相。**

宙二、依外不淨3　洪一、標

**復於其外諸不淨物，由青瘀等種種行相，發起勝解。**

洪二、釋2　荒一、別顯行相8　日一、青瘀勝解2　月一、取相2　盈一、由見等

**謂先發起青瘀勝解，或親自見、或從他聞、或由分別所有死尸。**

盈二、舉種類

**如是死尸，或男、或女、或非男女，或親、或怨、或是中庸，或劣、或中、或復是勝，**

　　或劣或中或復是勝者：薄福德者，是名為劣。勝福德者，是名為勝。非劣非勝，是名為中。

**或是少年、或是中年、或是老年。**

月二、辨位

**取彼相已，若此死尸死經一日，血流已盡，未至膿爛，於是發起青瘀勝解。**

日二、膿爛勝解

**若此死尸死經二**[^21]**日，已至膿爛，未生蟲蛆，於是發起膿爛勝解。**

日三、爛壞膨脹勝解

**若此死尸死經七日，已生蟲蛆，身體已壞，於是發起爛壞勝解、膨脹勝解。**

日四、食噉勝解

**若此死尸為諸狐狼、鵄梟、鵰鷲、烏鵲、餓狗之所食噉，於是發起食噉**[^22]**勝解。**

日五、異赤勝解

**即此死尸既被食已，皮肉血盡，唯筋纏骨，於是發起異赤勝解。**

日六、分散勝解

**若此死尸或被食噉，支節分離，散在處處，或有其肉，或無其肉，或餘少肉，於是發起分散勝解。**

日七、骨勝解

**若此死尸骨節分散，手骨異處、足骨異處、膝骨異處、髀骨異處、髖**[^23]**骨異處、髆骨異處、臂骨異處、脊骨異處、頷輪異處、齒髮**[^24]**異處、髑髏異處，見是事已，起骨勝解。**

日八、鎖及骨鎖勝解3　月一、別釋2　盈一、鎖勝解

**若復思惟如是骸骨共相連**[^25]**接而不分散，唯取麤相，不委細取支節屈曲，如是爾時起鎖勝解。**

盈二、骨鎖勝解

**若委細取支節屈曲，爾時發起骨鎖勝解**[^26]**。**

月二、異名4　盈一、標

**又有二鎖。**

盈二、列

**一、形骸鎖，二、支節鎖。**

盈三、釋

**形骸鎖者，謂從血鎖**[^27]**脊骨，乃至髑髏所住。支節鎖者，謂臂、髆等骨連鎖，及髀、髆**[^28]**等骨連鎖。**

盈四、配

**此中形骸鎖，說名為鎖；若支節鎖，說名骨鎖。**

月三、假實3　盈一、標

**復有二種取骨鎖相。**

盈二、列

**一、取假名綵畫木石泥等所作骨鎖相，二、取真實骨鎖相。**

盈三、釋

**若思惟假名骨鎖相時，爾時唯名起鎖勝解，不名骨鎖。若思惟真實骨鎖相時，爾時名起骨鎖勝解。**

荒二、配屬變壞3　日一、標

**又即此外造色色相，三種變壞。**

日二、列

**一、自然變壞，二、他所變壞，三、俱品變壞。**

日三、配3　月一、自然變壞

**始從青瘀乃至膨脹，是自然變壞。**

月二、他所變壞

**始從食噉乃至分散，是他所變壞。**

月三、俱品變壞

**若骨、若鎖及以骨鎖，是俱品變壞。**

洪三、結

**若能如是如實了知外不淨相，是名尋思外諸所有不淨自相。**

黃二、共相3　宇一、徵

**云何尋思不淨共相？**

宇二、釋

**謂若內身，外淨色相未有變壞；若在外身，不淨色相已有變壞。由在內身不淨色相平等法性、相似法性，發起勝解。能自了知我淨色相亦有如是同彼法性；若諸有情成就如是淨色相者，彼淨色相亦有如是同彼法性；譬如在外不淨色相。**

宇三、結

**是名尋思不淨共相。**

　　謂若內身外淨色相未有變壞等者：謂若內身相續住時，成就皮分相似清淨，是名外淨色相未有變壞。然是無常，於命終已，定當變壞，如彼外身青瘀等相不淨現前。由自他身平等法性、相似法性理應爾故。

玄四、尋思品3　黃一、徵

**云何名為尋思彼品？**

黃二、釋2　宇一、品類攝2　宙一、黑品

**謂作是思：若我於彼諸淨色相不淨法性不如實知，於內、於外諸淨色相發起貪欲，**

　　於內於外諸淨色相發起貪欲者：謂緣於內自有情數身淨色相起自體貪，及緣於外他有情數身淨色相起有情貪故。

**便為顛倒，黑品所攝，是有諍法，有苦、有害、有諸災**[^29]**患、有遍燒惱。由是因緣，發起當來生老病死愁歎憂苦種種擾惱。**

宙二、白品

**若我於彼諸淨色相不淨法性如實隨觀，便無顛倒，白品所攝，是無諍法，無苦、無害，廣說乃至由此因緣，能滅當來生老病死，乃至擾惱。**

宇二、正斷別2　宙一、於黑品

**若諸黑品，我今於彼不應忍受，應斷、應遣。**

宙二、於白品

**若諸白品，我今於彼未生應生；生已令住，增長廣大。**

黃三、結

**如是名為尋思彼品。**

玄五、尋思時3　黃一、徵

**云何名為尋思彼時？**

黃二、釋2　宇一、思擇二相

**謂作是思：若內所有諸淨色相，在現在世；若外所有不淨色相，亦現在世。諸過去世曾淨色相，彼於過去雖有淨相，而今現在如是次第種種不淨。諸現在世我之所有似淨色相，此淨色相於現在世雖有淨相，於未來世不當不淨如今現在外不淨色，無有是處。**

宇二、成就法性

**我此色身，去來今世，曾如是相、當如是相、現如是相，不過如是不淨法性。**

黃三、結

**如是名為尋思彼時。**

　　去來今世曾如是相等者：謂淨色相，名如是相應知。去來今世，雖有如是似淨色相，終當變壞，皆不超過不淨實性。

玄六、尋思理2　黃一、徵

**云何名為尋思彼理？**

黃二、釋4　宇一、觀待道理2　宙一、釋2　洪一、約真俗辨2　荒一、辨相

**謂作是思：若內若外都無有我、有情可得，或說為淨、或說不淨；唯有色相、唯有身形，於中假想施設言論，謂之為淨、或為不淨。**

荒二、引證

**又如說言：壽煖及與識，若棄捨身時，離執持而臥，無所思如木。既死沒已，漸次變壞分位可知。謂青瘀等，乃至骨鎖。**

　　離執持而臥者：謂不為阿賴耶識之所執受任持不壞故。

洪二、約因緣辨

**今我此身，先業煩惱之所引發，父母不淨和合所生，糜飯等食之所增長。此因、此緣、此由藉**[^30]**故，雖暫時有諸淨色相似可了知，而內身中若內若外，於常常時，種種不淨皆悉充滿。**

宙二、結

**如是名依世俗、勝義及以因緣觀待道理尋思彼理。**

　　如是名依世俗勝義等者：如說：若內若外都無有我、有情可得，或說為淨、或說不淨。此依勝義觀待道理尋思彼理。又說：唯有色相、唯有身形，於中假想施設言論，謂之為淨、或為不淨。此依世俗觀待道理尋思彼理。又說：今我此身，先業煩惱之所引發，父母不淨和合所生，糜飯等食之所增長。此依因緣觀待道理尋思彼理。

宇二、作用道理2　宙一、釋

**復作是思：於此不淨，若能如是善修、善習、善多修習，能斷欲貪。如是欲貪，定應當斷。**

宙二、結

**如是名依作用道理尋思彼理。**

宇三、證成道理2　宙一、釋3　洪一、至教量

**復作是思：如世尊說：若於不淨善修、善習、善多修習，能斷欲貪。是至教量。**

洪二、現證量

**我亦於內自能現見於諸不淨；如如作意思惟修習，如是如是令**[^31]**欲貪纏未生不生，生已除遣。是現證量。**

洪三、比度量

**比度量法亦有可得。謂作是思：云何今者作意思惟能對治法，可於能治所緣境界煩惱當生？**

宙二、結

**如是名依證成道理尋思彼理。**

　　作意思惟能對治法等者：作意思惟不淨法性，是名思惟能對治法。令彼貪纏未生不生，是名能治所緣境界煩惱當生。

宇四、法爾道理3　宙一、標

**復作是思：如是之法成立法性、難思法性、安住法性。**

宙二、釋

**謂修不淨，能與欲貪作斷對治，不應思議、不應分別，唯應信解。**

宙三、結

**如是名依法爾道理尋思彼理。**

地三、結

**是名勤修不淨觀者，尋思六事差別所緣毗鉢舍那。**

天二、慈愍所緣3　地一、徵

**云何勤修慈愍觀者，尋思六事差別所緣毗鉢舍那？**

地二、釋6　玄一、尋思義2　黃一、顯相

**謂依慈愍增上正法聽聞受持增上力故，由欲利益安樂意樂，於諸有情作意與樂，發起勝解，是慈愍相。**

黃二、結名

**若能如是解了其義，如是名為於諸慈愍尋思其義。**

玄二、尋思事2　黃一、舉品2　宇一、唯外攝

**彼既如是解了義已，復能思擇：此為親品、此為怨品、此中庸品。是一切品，皆他相續之所攝故，於中發起外事勝解。**

宇二、通內外

**又若親品，名為內事；怨、中庸品，名為外事。**

黃二、結名

**如是名為於諸慈愍尋思其事。**

玄三、尋思相2　黃一、自相2　宇一、顯義2　宙一、標

**復能思擇：如是三品，若無苦樂欲求樂者，願彼得樂。**

宙二、釋3　洪一、三品差別

**今於此中，有饒益相，名為親品；不饒益相，名為怨品；俱相違相，名中庸品。**

　　有饒益相名為親品等者：從彼獲得利益安樂，是名有饒益相。從彼遭受逼迫損惱，是名不饒益相。此中義顯實無有情三品可得，唯於其中假想施設，謂為親品，怨、中庸品，故作是釋。

洪二、求樂差別2　荒一、標

**如是三品，若無苦樂欲求樂者，略有三種欲求樂心差別可得。**

荒二、列

**一者、欲求欲界諸樂；二者、欲求色界有喜勇悅諸樂；三者、欲求離喜諸樂。**

洪三、與樂差別

**如是若於欲樂匱乏，願彼皆得無罪欲樂。若於有喜、離喜諸樂有所匱乏，當知亦爾。**

宇二、結名

**是名尋思慈愍自相。**

黃二、共相2　宇一、顯義4　宙一、標

**復審思擇：若諸親品、若諸怨品、若中庸品，我於其中皆當發起相似性心、平等性心。**

宙二、徵

**何以故？**

宙三、釋2　洪一、相似性心3　荒一、標

**我若作意與親品樂，此未為難；於中庸品作意與樂，亦未甚難；若於怨品作意與樂，乃甚為難。我於怨品尚應作意願與其樂，何況親品及中庸品而不與樂。**

荒二、徵

**何以故？**

荒三、釋

**此中都無能罵、所罵、能瞋、所瞋、能弄、所弄、能打、所打，唯有音聲、唯有名字。**

　　唯有音聲唯有名字者：自他差別，唯假安立，實無能罵、所罵，乃至能打、所打可得，是故能所亦假安立，唯有音聲、唯有名字。菩薩地說：菩薩於有怨害諸有情所，修習隨順唯法之想，乃至廣說。（陵本四十二卷七頁3434）與此義同。

洪二、平等性心3　荒一、無常見2　日一、舉事

**又我此身，隨所生起，有色麤重四大所造，隨所住處，便為如是觸所逼惱。略有二觸，謂音聲觸，及手足塊刀杖等觸。**

日二、顯義

**是身及觸皆是無常，能為如是不饒益者亦是無常。**

　　又我此身隨所生起等者：此顯自身業果異熟。由於先世自造種種不淨業故，今受如是種種逼惱苦果。自業所作，非因於他，是故此說有色麤重四大所造。

荒二、苦見

**又復一切有情之類，皆有生老病死等法，本性是苦；故我不應於本性苦諸有情上，更加其苦，而不與樂。**

　　本性是苦者：諸行麤重，名本性苦。由能隨順生起一切煩惱及與眾苦故。

荒三、無怨品見3　日一、由應攝受

**又亦不應不與怨家作善知識、不攝一切有情之類以為自體。**

日二、由互繫屬2　月一、引教

**又世尊言：我不觀見如是種類有情可得。無始世來經歷生死，長時流轉，不互相為或父、或母、兄弟、姊妹，若軌範師，若親教師，若餘尊重、似尊重者。**

月二、證成

**由是因緣，一切怨品無不皆是我之親品。**

日三、由不決定3　月一、標

**又怨、親品，無有決定真實可得。**

月二、徵

**何以故？**

月三、釋

**親品餘時轉成怨品，怨品餘時轉成親品，是故一切無有決定。**

宙四、結

**故我今者，應於一切有情之類，皆當發起平等性心、平等性見；及起相似利益意樂、安樂意樂與樂勝解。**

宇二、結名

**是名尋思慈愍共相。**

玄四、尋思品2　黃一、顯義2　宇一、黑品攝

**復審思擇：我若於彼不饒益者發生瞋恚，便為顛倒，黑品所攝，是有諍法，廣說如前。**

宇二、白品攝

**我若於彼不起瞋恚，便無顛倒，白品所攝，是無諍法，廣說如前。**

黃二、結名

**如是名為尋思慈愍黑品、白品。**

玄五、尋思時2　黃一、顯義

**復審思擇：諸過**[^32]**去世求欲得樂有情之類，彼皆過去，我當云何能與其樂？諸現在世有情之類，我今願彼盡未來世，於一切時常受快樂。**

黃二、結名

**是名尋思諸慈愍時。**

玄六、尋思理4　黃一、觀待道理2　宇一、釋2　宙一、約真俗辨

**復審思擇：此中都無我及有情，或求樂者、或與樂者；唯有諸蘊、唯有諸行，於中假想施設言論，此求樂者、此與樂者。**

宙二、約因緣辨

**又彼諸行，業煩惱等以為因緣。**

宇二、結

**如是名依觀待道理尋思慈愍。**

　　業煩惱等以為因緣者：此中等言，等取自種子，準下界差別觀說義應知。

黃二、作用道理

**若於慈愍善修、善習、善多修習，能斷瞋恚。如是名依作用道理尋思慈愍。**

黃三、證成道理

**如是之義，有至教量；我內智見現轉可得；比度量法，亦有可得。如是名依證成道理尋思慈愍。**

黃四、法爾道理

**又即此法成立法性、難思法性、安住法性。謂修慈愍能斷瞋恚，不應思議、不應分別，應生勝解。如是名依法爾道理尋思慈愍。**

地三、結

**是名勤修慈愍觀者，尋思六事差別所緣毗鉢舍那。**

**瑜伽師地論科句披尋記卷第三十**

[^1]: 「遠」，磧砂、大正、陵本作「出」。

[^2]: 「己」，陵本作「已」。

[^3]: 「彼」，大正、陵本作「被」。

[^4]: 「瀑」，磧砂作「暴」。下同。

[^5]: 「已」，大正、陵本作「以」。

[^6]: 「已」，磧砂、大正、陵本作「以」。

[^7]: 「已」，大正作「己」。

[^8]: 「任」，磧砂、陵本作「住」。

[^9]: 「諸」，磧砂作「謂」。

[^10]: 「遠」，大正作「違」。

[^11]: 「注」，磧砂作「住」。

[^12]: 磧砂無「間」字。

[^13]: 「八十六卷」，披尋記原作「八十七卷」。

[^14]: 「任」，磧砂作「住」。

[^15]: 「任」，磧砂作「住」。

[^16]: 磧砂無「有」字。

[^17]: 「惑」，磧砂作「戒」。

[^18]: 「思擇」，披尋記原作「思攝」。

[^19]: 「朽穢」，大正作「穢朽」。

[^20]: 「汗」，大正作「汙」。

[^21]: 「二」，磧砂作「一」。

[^22]: 「噉」，磧砂作「敢」。

[^23]: 「髖」，磧砂作「腨」。

[^24]: 「髮」，大正作「鬘」。

[^25]: 「連」，磧砂作「運」。

[^26]: 「解」，大正作「勝」。

[^27]: 「鎖」，大正作「鑊」。「血鑊」，《瑜伽論記》卷十四：「謂『從血護』等者，景云：肚為血鑊，以盛多熱血故。」

[^28]: 「髆」，大正作「膊」。

[^29]: 「災」，磧砂作「害」。

[^30]: 「藉」，磧砂、陵本作「籍」。

[^31]: 「令」，磧砂作「今」。

[^32]: 「過」，磧砂作「道」。
