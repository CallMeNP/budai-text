# 瑜伽師地論科句披尋記卷第七十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之八**

己二、料簡世界2　庚一、結前

**如是已說功德品決擇。**

庚二、正辨2　辛一、淨穢差別2　壬一、問

**問：如說五種無量，謂有情界無量等。彼一切世界，當言平等平等，為有差別？**

壬二、答2　癸一、總標二種

**答：當言有差別。彼復有二種，一者、清淨，二者、不清淨。**

癸二、別釋清淨2　子一、得清淨名

**於清淨世界中，無那落迦、傍生、餓鬼可得，亦無欲界、色無色界，亦無苦受可得，純菩薩僧於中止住，是故說名清淨世界。**

子二、舉受生者

**已入第三地菩薩，由願自在力故，於彼受生，無有異生，及非異生聲聞、獨覺，若異生菩薩得生於彼。**

辛二、會釋密意2　壬一、問

**問：若無異生菩薩，及非異生聲聞、獨覺得生彼者，何因緣故，菩薩教中作如是說：若菩薩等意願於彼，如是一切皆當往生？**

壬二、答3　癸一、標

**答：為化懈怠種類、未集善根所化眾生故，密意作如是說。**

癸二、徵

**所以者何？**

癸三、釋

**彼由如是蒙勸勵時，便捨懈怠，於善法中勤修加行，從此漸漸堪於彼生當得法性。應知是名此中密意。**

　　為化懈怠種類等者：攝大乘說：由唯發願，便得往生極樂世界，是為別時意趣。（攝論二卷十二頁31,141a）由是此說為化懈怠種類，令於善法勤修加行，從此漸漸堪於彼生，其義正同。

戊十二、住品2　己一、辨住種別4　庚一、標

**復次，菩薩依四種住能成四事。**

庚二、徵

**云何四住？**

庚三、列

**一者、極歡喜住，二者、增上戒住，三者、增上心住，四者、增上慧住。**

庚四、釋2　辛一、別釋四住4　壬一、極歡喜住

**云何極歡喜住？謂諸菩薩，隨所安住，已入清淨增上意樂地故，乃至當坐妙菩提座，於三寶所不藉他緣，意樂清淨。**

壬二、增上戒住

**云何增上戒住？謂諸菩薩，即依如是極歡喜住，從此已上，隨所安住，具性尸羅，遠離一切慳吝犯戒，即以如是圓滿戒捨迴向無上正等菩提。**

壬三、增上心住

**云何增上心住？謂諸菩薩，即依如是增上戒住，從此已上，隨所安住，離欲界貪，獲得靜慮及諸等至，安住慈悲，於諸眾生隨能、隨力如實正行。**

壬四、增上慧住2　癸一、徵

**云何增上慧住？**

癸二、釋2　子一、總出體

**謂諸菩薩，即依如是增上心住，從此已上，隨所安住，漸能獲得菩提分法善巧、諸諦善巧、緣起善巧、不共法安立智善巧，出過一切聲聞、獨覺共所證智。**

　　緣起善巧者：本地分說：緣起流轉止息相應增上慧住。謂諸菩薩如實了知能觀真實、所觀真實，及於真實諸有情類，由無智故眾苦流轉，由有智故眾苦止息。（陵本四十七卷十四頁3773）此應準知。

子二、隨難釋2　丑一、不共法安立智

**即**[^1]**於此中，不共法安立智者，謂於菩薩藏中密意言辭智、非安立諦智，及安立諦智。**

丑二、共所得智

**即於此中，共所得智者，謂依緣起所得證智。**

辛二、依成四事2　壬一、徵

**云何依此四住能成四事？**

壬二、釋4　癸一、依初住

**謂諸菩薩，依止初住，乃至當坐妙菩提座，終不棄捨大菩提心。**

癸二、依第二住

**依第二住，乃至當坐妙菩提座，當來自身財寶善品運運增長。**

癸三、依第三住

**依第三住，為欲利益諸有情故，轉諸靜慮，以大願力還生欲界，而不為彼欲纏煩惱之所染汙。**

癸四、依第四住

**依第四住，於一切法安立通達而得善巧，為度眾生，故發誓願受於生死，因此誓願，便能積集廣大資糧。則由此住清淨為因，不待餘住，亦不由他教誡教授，速能證得如來妙智。**

己二、辨苦樂等4　庚一、苦

**問：菩薩當言以何為苦？答：眾生損惱為苦。**

庚二、樂

**問：菩薩當言以何為樂？答：眾生饒益為樂。**

庚三、作意

**問：菩薩當言以何作意？答：悟入所知境界邊際，及作一切利眾生事以為作意。**

庚四、住

**問：菩薩當言以何為住？答：以無分別為住。**

戊十三、地品5　己一、障治2　庚一、所治障3　辛一、標

**復次，菩薩略有四上品障，若不淨除，終不堪能入菩薩地及地漸次。**

辛二、徵

**何等為四？**

辛三、列

**一者、於諸菩薩毗奈耶中起染汙犯；二者、毀謗大乘相應妙法；三者、未積集善根；四者、有染愛心。**

　　有染愛心者：謂於一切波羅蜜多諸果異熟及報恩中，心有繫縛故。

庚二、能治法3　辛一、標

**為欲對治如是四障，復有四種淨除障法。**

辛二、徵

**何等為四？**

辛三、列

**一者、遍於十方諸如來所，深心懇責，發露悔過；二者、遍為利益一切十方諸有情類，勸請一切如來說法；三者、遍於十方一切有情所作功德，皆生隨喜；四者、凡所生起一切善根，皆悉迴向阿耨多羅三藐三菩提。**

己二、隨惑2　庚一、總標列

**復次，已入大地菩薩，有四微細難可遍知、難可除斷諸隨煩惱，彼諸菩薩應遍了知，當正除斷。何等為四？一者、法愛，二者、聲聞、獨覺相應作意，三者、味著等至，四者、眾魔事業。**

庚二、隨難釋

**於諸相中，所有一切心動流散，當知皆是眾魔事業。**

　　於諸相中所有一切心動流散者：乃至未得無相無功用住，於諸相中，猶為現行煩惱所動故。

己三、相位2　庚一、已入地相11　辛一、初地相

**問：已入初地菩薩，當言何相？答：當言超過諸異生地，已入菩薩正性離生；由已入故，不名異生。超過一切所有怖畏，得未曾得無上法故，常能安住極歡喜住。**

　　超過一切所有怖畏者：本地分說：極歡喜住菩薩已能發起善決定心，於五怖畏皆悉除斷。謂不活畏、惡名畏、死畏、惡趣畏、處眾怯畏，名五怖畏。如彼別釋其相應知。（陵本四十七卷二十一頁3800）

辛二、第二地相

**問：已入第二地菩薩，當言何相？答：當言於毗奈耶中，法爾獲得止息一切聲聞所學自性，能於身語意業清淨現行，故能遠離諸犯戒垢。**

　　法爾獲得止息一切聲聞所學自性者：謂增上戒住菩薩性戒具足，如是性戒與聲聞共，由是說言一切聲聞所學自性。

辛三、第三地相

**問：已入第三地菩薩，當言何相？答：當言於內獲得彊盛奢摩他道，由此證得爾焰光明。**

　　由此證得爾焰光明者：謂能證得彼智光明故。由彼所得三摩地，能為無量智光依止，故作是說。

辛四、第四地相

**問：已入第四地菩薩，當言何相？答：當言於內獲得彊盛毗鉢舍那道故，建立能燒煩惱智焰，由此能於如其所證一切所有菩提分法安立善巧。**

辛五、第五地相

**問：已入第五地菩薩，當言何相？答：當言超過一切世間智故，超過一切聲聞、獨覺智故，能昇悟入不思議諦極難勝道。**

辛六、第六地相

**問：已入第六地菩薩，當言何相？答：當言悟入甚深緣起道理故，於一切行住厭背想，於無相界多住趣向作意思惟。**

辛七、第七地相

**問：已入第七地菩薩，當言何相？答：當言於有加行無間闕無相界作意能極遠入，於加行道已到究竟。**

辛八、第八地相

**問：已入第八地菩薩，當言何相？答：當言於無加行無功用無相界作意得任運故，無有動搖，於一切相得自在故，住清淨地。**

辛九、第九地相

**問：已入第九地菩薩，當言何相？答：當言於名身、句身、文身得自在故，又得無罪無量廣大慧故，又得廣大無礙解故，能悅一切眾生心故，名大法師。**

辛十、第十地相

**問：已入第十地菩薩，當言何相？答：當言已得一切如來同大灑故，已得如雲大法身故，已得一切大神通故，亦名如來。**

辛十一、如來地相

**問：入如來地菩薩，當言何相？答：當言即此所得法身更善清淨極成滿故，於一切種煩惱障及所知障，得永遠離清淨智見。**

庚二、明修位等4　辛一、造修

**問：於此諸地云何造修？答：若諸菩薩住勝解行地，依於十地修十法行。**

　　依於十地修十法行者：前說：於大乘中有十法行，能令菩薩成熟有情。如彼別列其相應知。（陵本七十四卷八頁5697）本地分說：若諸菩薩勝解行住，普於一切餘菩薩住及如來住，皆名發趣，未得、未淨。（陵本四十七卷十五頁3776）由是此說依於十地修十法行。

辛二、證得

**問：於此諸地云何而得？答：若諸菩薩證入菩薩正性離生，又復證得清淨意樂，爾時頓得一切諸地。**

　　爾時頓得一切諸地者：本地分說：後後住中支分功德，非前前住一切都無。（陵本四十八卷二十頁3880）由是此說頓得一切諸地。由從最初清淨勝意樂地，一切所有菩提資糧無差別故。

辛三、等流

**問：何等名為諸地等流？答：一切地中證得已後，所有威德諸加行道。**

辛四、成滿

**問：於此諸地云何成滿？答：若諸菩薩，於彼諸地一一地中，經於無量百千大劫，隨所稱讚諸地威德，於此威德任運能證。**

己四、料簡2　庚一、問

**問：如說五種入正性離生，此中聲聞入正性離生，若諸菩薩入正性離生，等於法界如實通達。此二差別云何應知？**

庚二、答2　辛一、略說法界3　壬一、標

**答：略說法界有二種相。**

壬二、列

**一者、差別相，二者、自相。**

壬三、釋2　癸一、差別相2　子一、牒列

**差別相者，謂常住相及寂靜相。**

子二、隨釋2　丑一、常住相

**常住相者，謂本來無生法性及無盡法性。**

丑二、寂靜相

**寂靜相者，謂煩惱苦離繫法性。**

癸二、自相

**言自相者，謂於相、名、分別、真如、正智所攝一切法中，由遍計所執自性故，自性不成實法無我性。**

辛二、能入差別2　壬一、辨2　癸一、聲聞2　子一、通達作意別2　丑一、通達2　寅一、標

**此中聲聞，由差別相通達法界，入正性離生，不由自相。**

寅二、釋

**以通達彼故，由無沒想及安隱想，於法界中得寂靜想，於一切行一向發起厭背之想。**

　　由無沒想及安隱想者：此中無沒及與安隱，當知皆是寂滅異門施設安立。不沒欲、色、無色三愛中故，名無沒想。離怖畏住所依處故，名安隱想。

丑二、作意

**又復不能於彼相等所攝諸法性不成實法無我性如實了知，唯即於此法界定中，由緣法界差別作意，無相心轉，非由緣彼自相作意。**

子二、迴向趣寂別2　丑一、迴向

**或復因他為其宣說法界自相，聞已一分迴向菩提聲聞，極大艱辛，然後悟入；既得入已，精勤修習。**

丑二、趣寂

**一分一向趣寂聲聞，極大艱辛，少能悟入；而不入已，精勤修習。**

癸二、菩薩2　子一、總顯通達作意差別2　丑一、通達

**若諸菩薩，俱由二相通達法界，入於菩薩正性離生。**

丑二、作意

**入離生已，多分安住緣於法界自相作意。**

子二、別釋通達作意差別2　丑一、徵

**何以故？**

丑二、釋

**由於法界緣差別相多作意時，速趣涅槃；故多住彼，於阿耨多羅三藐三菩提非正方便。**

壬二、結

**當知雖等通達法界，由此因緣而有差別。**

己五、釋名三世三輪清淨

**問：如說三世三輪清淨，云何三世三輪清淨？答：由遍計所執自性故，於過去、未來、現在諸法，平等平等以如實慧正觀察時，於過去、未來、現在法中，無有顧戀、希望、染著，是名三世三輪清淨。**

戊十四、建立品2　己一、不共佛法2　庚一、問

**問：如先所說百四十不共佛法，餘經復說十八不共佛法，如是佛法云何安立？幾種所攝？**

　　十八不共佛法者：顯揚論中一一別列。一、如來無誤失業，二、無卒暴音，三、無忘失念，四、無不定心，五、無種種想，六、無不擇已捨。七、欲無退；如欲無退如是，八、正勤無退，九、念無退，十、等持無退，十一、慧無退，十二、解脫、解脫知見無退應知。十三、於過去世無著無礙智；如於過去如是，十四、於未來，十五、於現在無著無礙智應知。十六、如來一切身業，智為導首，隨智而行；如身業如是，十七、語業，十八、意業應知。（顯揚論四卷十頁31,499c）下答文中，依此次第一一別釋其相易了。

庚二、答2　辛一、安立2　壬一、釋4　癸一、三業清淨3　子一、身業無誤2　丑一、簡聲聞

**答：謂阿羅漢苾芻諸漏永盡，方入聚落遊行乞食；或於一時，與諸惡象、惡馬、惡牛及惡狗等共路而行；或入稠林履踐棘圍；或齊雙足踰越坑塹；或入如是非法舍宅，為諸母邑非理招引；**

　　或入如是非法舍宅等者：謂若如來所制非所行處諸婬女家，如是名為非法舍宅。

**或阿練若棄捨正道，行邪惡徑；**

　　棄捨正道行邪惡徑者：本地分說：若往、若還正知而住。往所應往，非非所往，還所應還，非非所還。（陵本二十四卷十頁2034）與是相違，當知是名棄捨正道，行邪惡徑。

**或與盜賊、師子、猛獸、豺狼、豹等共路而遊。**

丑二、顯如來

**如是等類，諸阿羅漢所有誤失，如來於此一切永無。**

子二、語業無誤2　丑一、簡聲聞

**又阿羅漢，或於一時，遊阿練若大樹林中，迷失道路；或入空宅揚聲大叫，呼噪遠聞；或復因於習氣過失，無染汙心騫唇露齒，逌爾而笑。**

丑二、顯如來

**如是等類，諸阿羅漢所有暴音，如來於此永無所有。**

子三、意業無誤4　丑一、無忘失念2　寅一、簡聲聞

**又阿羅漢，或於一時由忘念故，於所作事而有喪失。**

寅二、顯如來

**如來於此永無所有。**

丑二、無種種想2　寅一、簡聲聞

**又阿羅漢，於有餘依生死界中，一向發起厭背之想；於無餘依涅槃界中，一向發起寂靜之想。**

寅二、顯如來

**如來於彼有依涅槃無差別想，安住第一平等捨故。**

丑三、無不定心2　寅一、簡聲聞

**又阿羅漢，若入等至即名為定，若出等至即不名定。**

寅二、顯如來

**如來遍於一切位中無不定心。**

丑四、無不擇捨2　寅一、簡聲聞

**又阿羅漢，不善思擇而便棄捨利眾生事。**

寅二、顯如來

**如是等類，如來於此不善思擇而便棄捨永無所有。**

癸二、未得不退2　子一、簡聲聞

**又阿羅漢，依所知障淨，由未得退，退失於欲、精進、念、定、慧及解脫、解脫知見。**

子二、顯如來

**如是六**[^2]**種退失之法，如來永無。**

癸三、不共現行2　子一、簡聲聞2　丑一、舉身業

**又阿羅漢，或於一時善身業轉，或於一時無記業轉。**

丑二、例語意

**如於身業，語業、意業，當知亦爾。**

子二、顯如來2　丑一、標所由

**如來三業智前行故、智隨轉故，無無記業。**

丑二、釋差別

**智所起故，名智前行；智俱行故，名智隨轉。**

癸四、不共智住2　子一、簡聲聞

**又阿羅漢，遍於三世所知事中，不能率爾作意便解，是故智見說名有著；不能一切無餘正解，是故智見說名有礙。**

子二、顯如來

**如來遍於三世境界，率爾作意，便能正解一切所知境事差別。**

壬二、結

**是故說此十八種名不共佛法。**

辛二、所攝

**此中初四是無忘失法，及拔除習氣所攝；次一是大悲所攝；所餘當知是一切種妙智所攝。**

己二、隨好2　庚一、舉異說

**又復世尊於餘經中所說隨好，為令所化生淨信故，顯示於彼，然不立相。**

庚二、指前釋

**安立諸相，如建立品已廣顯示。從此隨好，當知分出彼諸隨好。**

　　安立諸相等者：建立品中，廣說如來三十二種大丈夫相，及與八十隨好。（陵本四十九卷七頁3928）從此八十隨好，當知分出餘經所說彼諸隨好。

戊十五、行品2　己一、略舉教授

**復次，菩薩邪行應當了知；菩薩正行應當了知；菩薩正行勝利應當了知；菩薩於正行中，安立法行、平等行、善行、法住行相應當了知；菩薩能生淨信譬喻應當了知；菩薩於正行中，安立所學應當了知；於諸聲聞所學、菩薩所學，殊勝差別應當了知；於諸菩薩應所學中，善學菩薩所有世間、出世間智，利益他事應當了知；即於菩薩所教授中，聲聞所學應當了知；非善學沙門應當了知；善學沙門應當了知；住世俗律儀者應當了知；住勝義律儀者應當了知；於諸如來調伏方便應當了知；於密意語應當了知；於菩薩藏所教授中，勝解勝利應當了知。如是略舉菩薩藏中所有教授。**

　　菩薩邪行等者：此中諸相，如下一一別釋應知。

己二、廣釋差別15　庚一、邪行4　辛一、徵

**云何邪行？**

辛二、標

**當知略說後後引發，有八種相。**

辛三、列

**一者、能退智資糧邪行；二者、退智資糧故，能令忘念邪行；三者、由忘念故，能壞白法邪行；四者、白法壞故，能令非菩薩儀惡意現行邪行；五者、惡意現行故，能令難可調伏邪行；六者、難調伏故，能令行於非道邪行；七者、行非道故，能令親近不賢良邪行；八者、親近不賢良故，能令菩薩不如其義邪行。**

　　云何邪行等者：謂諸菩薩不作應作，作不應作，是名邪行。今此略說前前為緣能引後後，如是次第有八種相。

辛四、廣8　壬一、能退智資糧邪行2　癸一、舉退因緣

**復次，菩提以慧為體，慧能引發所餘一切波羅蜜多；是故於慧起邪行時，當知菩薩於彼菩提及能引發菩提諸法皆起邪行。**

　　是故於慧起邪行時者：謂若依止增上慧學起諸邪行，是名於慧起邪行時。此復云何？謂如有一，離近賢聖，依近惡友，聞不正法勝解為因，不如正理思擇諸法。於諸惡欲及諸惡見喜樂受行，或於廣大所學、所得微妙法中，而自輕懱。如是名為依止增上慧學起諸邪行。如攝事分說應知。（陵本九十四卷六頁7075）

癸二、辨四退法2　子一、出能退法3　丑一、略標列

**有四種法，能令菩薩智資糧退。何等為四？一者、自不聽聞，二者、不令他聞，三者、為聽聞障，四者、顛倒執著而有聽聞。**

丑二、廣相違4　寅一、標

**依此能令智資糧退四種法故，於現法中、或於後法，復生四種智相違法。**

寅二、徵

**何等為四？**

寅三、列

**一者、無所了知，二者、眾緣闕乏，三者、能生感癡非福，**

　　能生感癡非福者：能生後法無明為緣非福行故。

**四者、顛倒。**

寅四、釋

**自不聽聞為依止故，於現法中無所了知；不令他聞為依止故，於後法中眾緣闕乏；為聽聞障為依止故，能生後法感癡非福；顛倒執著而有聽聞為依止故，於後法中更增顛倒。**

丑三、隨別釋4　寅一、自不聽聞

**自不聽聞者，憎背法故，憎背補特伽羅故，俱憎背故。**

寅二、不令他聞

**不令他聞者，恐他智勝故，有憍傲故，怖他輕毀故。**

　　不令他聞等者：謂或不施其法，或不為說，是名不令他聞。如應配釋三種因緣應知。

寅三、為聽聞障

**為聽聞障者，誹毀於法及補特伽羅故，惡作矯亂相牽引故，**

　　惡作矯亂相牽引故者：謂若非處惡作，障自聽聞；以言矯亂，障他聽聞故。

**不令啟請及開許故，方便毀訾能聽者故。**

寅四、顛倒執著而有聽聞

**顛倒執著而聽聞者，依自惡通達領解宣說，執著善通達領解宣說故；依他善通達領解宣說，執著惡通達領解宣說故。**

子二、配失三慧

**此中若自不聽聞、若不令他聞、若為聽聞障，如是三法，多分能令退失聞所成智資糧；顛倒執著而有聽聞，多分能令退失思修所成智資糧。**

壬二、能令忘念邪行3　癸一、標

**復次，有四種法，能令菩薩忘失正念。**

癸二、徵

**何等為四？**

癸三、釋2　子一、標

**謂於四種補特伽羅四處迷亂。**

子二、列2　丑一、四種補特伽羅

**一、於舉罪補特伽羅，二、於教導補特伽羅，三、於欲作利益補特伽羅，四、於有德補特伽羅。**

丑二、四種迷亂

**謂於同梵行所迷亂自過；於學現前迷亂學處；**

　　於學現前等者：謂於大乘所應學處現前教導時，不如法義而聽受故。

**於彼大乘欲勝解者、欲正行者，顯無差別、標舉分別諸過失故，發起迷亂勝解、正行；**

　　顯無差別等者：不為顯示大乘廣大甚深道理，超諸一切聲聞、獨覺，是名顯無差別，由是迷亂大乘勝解。或復誹撥大乘正法，標舉分別彼彼過失，由是迷亂大乘正行。此中大乘勝解及與正行，如本地分力種性品廣說應知。（陵本三十八卷七頁3117）

**於能說法補特伽羅迷亂顯彼所有密處。**

　　迷亂顯彼所有密處者：謂顯示彼或有破戒，不住律儀故。

壬三、能壞白法邪行2　癸一、標

**復次，有四種法，能令菩薩壞鮮白法。**

癸二、釋2　子一、由起非處加行

**謂與他競增上力故，起諸白法非處加行。**

子二、由有加行過失3　丑一、標

**雖起白法處所加行，然有三種邪行過失。**

丑二、列

**一者、染著過失，二者、惡見過失，三者、受持過失。**

丑三、釋3　寅一、染著過失

**由二因緣，應知染著過失。一者、邪受用故；二者、多雜處故。**

　　邪受用故等者：由邪受用，應知染著財物過失。由多雜處，應知染著居家過失。

寅二、惡見過失

**由二因緣，應知惡見過失。一者、誹撥正法補特伽羅故；二者、於不正法顯示執著為正法故。**

寅三、受持過失

**由二因緣，應知受持過失。一者、受持狹小唯不了義經故；二者、於所未聞、未曾領受諸了義經懸誹撥故。**

壬四、能令惡意現行邪行3　癸一、標

**復次，菩薩有四種非菩薩儀惡意現行。**

癸二、列

**一者、於大師所生不信順，敬學相違惡意現行；**

　　敬學相違惡意現行者：謂不恭敬所學故。

**二者、於同梵行攝受舉罪能教誡者，如實發露己**[^3]**過相違惡意現行；三者、於大智福諸善法中，精進相違惡意現行；四者、於廣大甚深勝解中，能令自障清淨相違惡意現行。**

癸三、廣3　子一、不信大師

**由三種相，應知於大師所生不信順，謂於有體、尊勝、得智。**

　　謂於有體尊勝得智者：大乘轉依，是名有體。恆作他義，是名尊勝。證大菩提，是名得智。於此一切不生敬信，是名於大師所生不信順。

子二、覆藏己過

**由三種相，應知不如實發露己**[^4]**過。一者、於彼攝受諸有情所，邪妄顯示己**[^5]**為尊勝，因此發起憍舉心故；二者、於能舉罪諸有情所覆所犯故；三者、於能教誡諸有情所，因彼驅擯增上力故，發穢濁心作損惱故。**

子三、退失精進

**由二種相，應知退失於諸善法發起精進。謂於大智福諸有情所，愛著利養恭敬故，及欣樂彼故。**

壬五、能令難可調伏邪行2　癸一、標

**復次，有四種法，能令菩薩難可調伏。**

癸二、釋3　子一、總舉

**謂於正修有四種障。**

子二、別列

**一、於聽聞執為究竟；二、於教授左謬領解；三、於尸羅不正安住，多諸惡作；四、於自見安住見取。**

子三、理釋4　丑一、第一障

**謂但聽聞心不寂靜，故於聽聞執為究竟。**

丑二、第二障

**由於教誡顛倒分別，故於教授左謬領解。**

丑三、第三障

**由於尸羅多作闕犯而受信施，故有惡作。**

丑四、第四障2　寅一、標所由

**與勝有情共興諍競，故於自見多住見取。**

寅二、隨難釋

**勝有情者，謂根調伏勝及斷滅勝。**

壬六、能令行於非道邪行2　癸一、總標列

**復次，菩薩有四種於諸有情行於非道。一者、於未安立淨信有情而不為說；二者、於下乘希求大乘諸有情所，不隨所宜而有所說；三者、於大乘希求下乘諸有情所，不順其義**[^6]**而有所說；**

　　不順其義而有所說者：謂若違越菩薩法教，宣說一向厭離生死、棄捨利益諸有情事，由是因緣，令彼有情捨勝取劣，說名行於非道。

**四者、於住禁戒、不住禁戒貪愛朋黨，不平等說。**

癸二、隨難釋2　子一、安住禁戒

**由三種相，當知是名安住禁戒。一者、事業無愆故；**

　　事業無愆故者：本地分中聲聞地說：軌則圓滿，謂如有一，或於威儀路，或於所作事，或於善品加行處所，成就軌則。隨順世間，不越世間；隨順毗奈耶，不越毗奈耶。（陵本二十二卷三頁1895）此應準釋。

**二者、尸羅無闕故；三者、恭敬所學故。**

子二、不住禁戒

**由二種相，當知是名不住禁戒。一者、尸羅闕故；二者、不恭敬所學故。**

壬七、能令親近不賢良邪行

**復次，菩薩由親近不賢良故，退失四事。一者、退失於乘；**

　　退失於乘者：本地分說：諸菩薩乘與七大性共相應故，說名大乘。（陵本四十六卷十八頁3724）彼不相應，說名退失。

**二者、退失利益有情加行；三者、退失聖教；四者、退失無間修諸善法。**

壬八、能令不如其義邪行3　癸一、標

**復次，有四種菩薩不如其義。**

癸二、列

**一者、任持正法，二者、住阿練若，三者、勤修福業，四者、管御大眾。**

癸三、釋4　子一、欲求信伏

**謂諸菩薩欲令信伏，雖任**[^7]**持正法，亦不如義，非如其義。**

子二、為求聲譽

**若諸菩薩為求聲譽，雖住阿練若，亦不如義，非如其義。**

子三、欲求染果

**若諸菩薩心專繫著有染之果，雖勤修福業，亦不如義，非如其義。**

子四、欲求供事名稱

**若諸菩薩心專繫著供事名稱，雖管御大眾，亦不如義，非如其義。**

庚二、正行3　辛一、徵

**復次，云何正行？**

辛二、標

**謂與上相違，離別過失宣說對治。**

　　與上相違等者：謂與上說邪行相違，是名正行。由此宣說邪行過失因緣，能正對治別別過失故。

**當知後後之所引發八種行相，是名正行。**

辛三、釋8　壬一、宣說令智退失因緣4　癸一、自不聽聞

**謂說由自不聞令智退失，此何因緣？由於正法補特伽羅不恭敬所顯故。由此毀犯；設不毀犯，亦無勝解，是故退失。**

　　由此毀犯等者：謂不恭敬正法補特伽羅，由此毀犯菩薩所應學處，是名由此毀犯。設不毀犯，由自不聞，亦於現法無所了知，名無勝解。

癸二、不令他聞

**又說由不令聞令智退失，此何因緣？由欲令他信伏所顯故。由此毀犯；設不毀犯，迴向邪法，是故退失。**

　　迴向邪法者：謂由不令他聞，不作有情一切義利，違越菩薩最初發心，是名迴向邪法。

癸三、為聽聞障

**又說由為聞障令智退失，此何因緣？由不欲、不聞、不持所顯故。由此毀犯；設不毀犯，懈怠懶惰，是故退失。**

癸四、顛倒執著而有聽聞

**又說由邪執著而有聽聞令智退失，此何因緣？由於修行不見功德，但聞言說為究竟所顯故。由此毀犯；設不毀犯，智不成實，是故退失。**

壬二、宣說令念忘失因緣4　癸一、迷亂自過

**復說由於舉罪者所迷亂自過，令念忘失，此何因緣？由於重事中怖畏衰損，於輕事中怖畏訶責，而設妄語所顯故。由此毀犯，由業障故有所忘失；設不毀犯，由犯障故而有忘失。**

　　由業障故有所忘失等者：故思所造諸尤重業，能障正道，令不生起，是名業障。由是因緣，令於多聞思修所集成念不能防守，故有忘失。無此業障，名不毀犯，但由妄語有愆犯故，說名犯障。

癸二、迷亂學處

**又說由迷亂學處，令念忘失，此何因緣？由非自性隨轉虛妄見曲所顯故。由此毀犯，由業障故有所忘失；設不毀犯，由犯障故而有忘失。**

　　由非自性隨轉等者：謂於教導補特伽羅，不如法義隨自在轉，名非自性隨轉；由邪解行住自見取，是名虛妄見曲所顯。

癸三、迷亂大乘勝解正行

**又說由於大乘迷亂勝解、正行，令念忘失，此何因緣？由於菩薩不生恭敬，隱覆實德所顯故。由此毀犯，由業障故有所忘失；設不毀犯，由犯障故而有忘失。**

癸四、迷亂顯隱密處

**又說由迷亂顯隱密處，令念忘失，此何因緣？由欲令於大乘不生樂欲所顯故。由此毀犯，由業障故而有忘失；設不毀犯，由犯障故而有忘失。**

壬三、宣說壞鮮白法因緣4　癸一、由非處加行

**復說由非處加行壞鮮白法，此何因緣？由樂己利狹小，不轉下乘聽聞，心不謙下所顯故。由此毀犯，由不能得所未獲得諸鮮白法，於所聽受生賒緩故，於已**[^8]**得退。**

　　不轉下乘聽聞者：謂不轉捨聽聞餘乘下劣法故。

癸二、由愛染過失

**又說由染愛過失壞鮮白法，此何因緣？由於正在家所得利養不生喜足，矯誑等法有希望所顯故。**

　　矯誑等法有希望所顯故者：由於所得利養不生喜足，或復求多，或求精妙，名有希望。由是有矯、有誑、有諂、有詐，多隨煩惱染汙相續，不能正證心一境性。義如三摩呬多地決擇中說。（陵本六十二卷一頁4965）

**由此毀犯，由不聽聞所未聞法，多諸事業輕躁散亂，於三摩地不能證得。**

　　由不聽聞所未聞法等者：前說：由二因緣，應知染著過失。謂邪受用及多雜處，如次配釋二句應知。謂邪受用外欲塵故，於受用法無有堪能，是故此說不聞所未聞法。由多雜處，是故此說多諸事業輕躁散亂。

癸三、由惡見過失

**又說由惡見過失壞鮮白法，此何因緣？由懷惡意瞻視於他，於諸聲聞、大乘所學其心顛倒所顯故。由此毀犯，由不正行獲得衰損，由誑惑他獲得衰損。**

　　由懷惡意瞻視於他者：前說：由二因緣，應知惡見過失。一者、誹撥正法補特伽羅故；二者、於不正法顯示執著為正法故。如次配釋二句應知。

癸四、由受持過失

**又說由受持過失壞鮮白法，此何因緣？由於如來智意趣中起等覺慢所顯故。**

　　由於如來智意趣中等者：謂於如來妙智所說了義、不了義經差別意趣不如實知，起等覺慢故。於有差別執無差別，名等覺慢。

**由此毀犯，由謗正法獲得衰損，由於如來智意趣中邪稱量故，獲得衰損。**

　　由謗正法獲得衰損等者：前說：由二因緣，應知受持過失。一者、受持狹小唯不了義經故；二者、於所未聞、未曾領受諸了義經懸誹撥故。逆次配釋二句應知。

壬四、宣說惡意現行因緣4　癸一、由不敬學

**復說由於所學不甚恭敬故，惡意現行，此何因緣？由於所犯不發露、不陳悔、不除惡作所顯故。由此現行，由於所緣有散亂故，行不明了。**

　　由於所緣有散亂故等者：謂諸菩薩所應學處，此名所緣。心不安住，名有散亂。由是因緣，行彼境界意識不明了轉，是名行不明了。

癸二、由覆己過

**又說由不如實顯己**[^9]**過故，惡意現行，此何因緣？由於身財有所顧戀，樂非諦語所顯故。**

　　樂非諦語所顯故者：謂若宣說不虛妄義，唯有一諦，是名諦語。與此相違，名非諦語。

**由此現行，由於聖教有散亂故，行不明了。**

　　由於聖教有散亂故者：此說聖教，謂即諦語。樂非諦語，名有散亂。

癸三、由不精進

**又說由於精**[^10]**進懈怠因緣，惡意現行，此何因緣？由無堪忍所顯故。由此現行，由於眾苦不能堪忍，於諸善法有散亂故，行不明了。**

癸四、由障不淨

**又說由障淨因緣，惡意現行，此何因緣？由於大乘無增上意樂勝解所顯故。由此現行，於廣大乘有散亂故，行不明了。**

　　於廣大乘有散亂故者：前說：若諸菩薩捨於大乘相應作意，墮在聲聞、獨覺相應諸作意中，當知是名作意散動。（陵本七十七卷十五頁5909）此應準釋。

壬五、宣說難可調伏因緣4　癸一、執唯聽聞

**復說由唯聽聞究竟修障，難可調伏，此何因緣？由唯觀見免脫難論勝利聽聞所顯故。由此毀犯，矯誑顯示持法善友。**

癸二、謬解教授

**又說由於教授左解修障，難可調伏，此何因緣？由不堪受教，堅持所犯，不敬教授所顯故。由此毀犯，矯誑顯示住阿練若善友。**

癸三、不住尸羅

**又說由於尸羅不堅安住惡作修障，難可調伏，此何因緣？由於所學不甚恭敬，虛受信施所顯故。由此毀犯，矯誑顯示勤修福業善友。**

癸四、住自見取

**又說由於自見安住見取修障，難可調伏，此何因緣？由於清淨波羅蜜多諸菩薩所不生恭敬、不欲瞻仰、不欲親近、不欲聽聞、不隨法行所顯故。由此毀犯，矯誑顯示御眾善友。**

壬六、宣說行於非道因緣

**復說由不宣說、不隨宣說、不順義說、不平等說行於非道，**

　　由不宣說等者：前說：菩薩有四種於諸有情行於非道。此說四義，如次配屬應知。

**此何因緣？由前後宣說厭倦不平等心，於所宣說不知方便，下乘勝解有染愛心，教誡徒眾加行所顯故。**

　　前後宣說厭倦不平等心等者：此說因緣亦有四種，如次配屬前說四種行於非道應知。

**由此毀犯，由善根不圓滿故，由不攝受廣大善根故，由棄捨廣大善根故，生非福故，誑惑所化諸有情類。**

　　由此毀犯等者：此說毀犯亦有四種，如次配屬前說四種行於非道，是彼果故。

壬七、宣說退失四事因緣

**復說由四種親近不賢良故，退失四事，此何因緣？由慳吝、少聞、不善入聖教、於佛語言不聽聞所顯故。**

　　由慳吝少聞等者：辯中邊說，不慳有三障。一、不尊重正法，二、尊重名譽利養恭敬，三、於諸有情心無悲愍。由是當知此慳吝義。餘少聞等，其義易了。

**由此毀犯，不修善根故，怖畏生死苦故，於利他事不能作故，狹小善根故，於諸法中有疑惑故，而有退失。**

　　由此毀犯等者：此說毀犯，略有五義。初義是總，謂由慳吝、少聞等為因緣，總說不修善根。餘義是別，如次配釋前說退失四事。謂退失於乘，退失利益有情加行，退失聖教，退失無間修諸善法應知。

壬八、宣說不如其義因緣

**復說由於四種菩薩欲求信伏、欲求聲譽、欲求染果、欲求供養承事名稱，是諸菩薩不如其義，此何因緣？由與我愛俱，於微細罪不見怖畏；與其無我非勝解俱，不顧他利，於生死涅槃一向觀見過失功德；於現法中樂相雜住；於當來世欣樂富貴，攝受財法所顯故。由此毀犯，矯現自身能正持法乃至御眾。**

　　由與我愛俱等者：此說因緣，略有四種。一、由與我愛俱，於微細罪不見怖畏，此配屬前欲求信伏。二、與其無我非勝解俱，不顧他利，於生死涅槃一向觀見過失功德，此配屬前欲求聲譽。三、於現法中樂相雜住，此配屬前欲求供養承事名稱。四、於當來世欣樂富貴，攝受財法，此配屬前欲求染果。與其無我非勝解俱者，謂與大乘法無我理無勝解故。餘文易知。

庚三、正行勝利4　辛一、徵

**復次，云何正行勝利？**

辛二、標

**此亦四種，後後應知。**

辛三、列

**如是正行菩薩，能積集福智資糧故；以此為依，障清淨故；以此為依，於一切門集成白法故；以此為依，起一切種利益有情加行故，又能生長無量福故。**

　　此亦四種後後應知等者：後後勝利，前前為依，如是次第說有四種，如文可知。

辛四、廣4　壬一、能集資糧

**復有四法，能令積集福智資糧。一者、依此正行供養承事諸佛如來；二者、聞清淨；三者、思清淨；四者、修清淨。**

　　依此正行供養等者：此中正行供養，如本地分供養品說。（陵本四十四卷五頁3557）聞清淨等，如本地分力種性品中，說有求聞正法、於法正思、於法正修，其相應知。（陵本三十八卷十四頁3142）

壬二、能令障淨

**復有四法，能令障淨。一者、於乘自然無動；二者、於諸有情遠離不行因緣；三者、遠離邪行因緣；四者、遠離不圓滿正行因緣。**

　　復有四法能令障淨等者：謂諸菩薩，不捨無上正等覺願為依、為住，於大乘中修奢摩他、毗鉢舍那，是名於乘自然無動。住一切種饒益有情戒，是名於諸有情遠離不行因緣。住律儀戒，是名遠離邪行因緣。住攝善法戒，是名遠離不圓滿正行因緣。

壬三、能集白法

**復有四法，能令一切門集成白法。一者、修修所成，二者、成熟有情即彼所成，三者、堪忍難事即彼所成，四者、聞思無厭即彼所成。**

　　能令一切門集成白法者：此中白法，謂即六種波羅蜜多。本地分中，說有一切門戒，乃至一切門慧，由是當知一切門義。修習靜慮，是名為修。靜慮波羅蜜多，名修所成。成熟有情，施、戒所攝，彼二波羅蜜多，名彼所成。堪忍難事，難行忍攝，即忍波羅蜜多，名彼所成。聞思無厭，慧資糧攝，即慧波羅蜜多，名彼所成。

壬四、能利有情

**復有四法，能令作一切種利有情事。謂於四處濟拔有情。一者、於疑惑猶豫處，二者、於極穢惡趣顛墜處，三者、於下乘信解處，四者、於憎背聖教瞋恚心處。**

庚四、正行行相3　辛一、徵

**復次，云何菩薩於正行中現在轉時，猶得如是功德勝利？**

辛二、列

**謂具法行**[^11]**、平等行、善行、法住行相。**

辛三、釋4　壬一、具足法行2　癸一、徵

**云何菩薩具於法行？此何行相？**

癸二、釋2　子一、釋得名

**謂諸菩薩，凡所修行不越正法，是故名為具足法行。**

子二、釋行相

**當知此行有五行相。一者、於不饒益樂行惡行諸有情所，欲令入善攝受哀愍故；**

　　於不饒益樂行惡行等者：彼諸有情樂行惡行，由是因緣，當墮惡趣，生大憂苦，名不饒益。菩薩於彼應發大心，攝彼一切皆為眷屬，作一切種利益安樂饒益之事，是名攝受哀愍，為欲令彼出不善處，安置善處故。

**二者、於住種姓外緣闕乏諸有情所，勸令發起菩提心故；三者、於波羅蜜多殊勝中，自了知故；**

　　於波羅蜜多殊勝者：謂彼波羅蜜多所有善法，由二因緣說名殊勝。一者、廣大，二者、無染。如本地分釋相應知。（陵本四十三卷十九頁3538）

**四者、於尊重處，發起恭敬禮拜加行故；五者、於諸外道怨敵有情，安住聖教無傾動故。**

　　安住聖教無傾動故者：謂於大乘所得勝利不可引奪，由是不為外道之所傾動；及於有情平等大悲，由是不為怨敵之所傾動。

壬二、具平等行2　癸一、徵

**云何菩薩具平等行？此何行相？**

癸二、釋2　子一、釋得名

**謂諸菩薩，遍於一切利眾生事平等修行，是故說名具平等行。**

子二、釋行相

**當知此行有八行相。一者、於諸有情平等親愛故；二者、於諸有情以無染汙、無差別身、無差別世、無差別求親愛之心，平等慰喻故；**

　　於諸有情以無染汙等者：由於有情平等親愛，是名於彼心無染汙。於諸有情，不分別彼怨親中品，是名無差別身。不分別彼去來今世，是名無差別世。不分別彼欲求、有求及梵行求，是名無差別求。菩薩恆時遠離顰蹙，先發善言，舒顏平視，含笑為先，或問安隱吉祥，或問諸界調適，或問晝夜怡樂，或命前進善來，以是等相慰問有情，隨世儀轉，等無差別，是名平等慰喻。

**三者、捨諸憒鬧，舒顏和悅，於已受擔平等能運故；**

　　於已受擔平等能運者：謂諸菩薩如法御眾，方便饒益故。

**四者、於未受擔平等能取故；**

　　於未受擔平等能取者：謂諸菩薩性好攝受諸有情類故。

**五者、於一切苦平等堪忍故；六者、於無量調伏方便平等能求故；七者、展轉更互平等正語堪忍語故；**

　　展轉更互平等正語堪忍語故者：此說菩薩一切愛語，名堪忍語。於諸有情欲作饒益展轉更互等無差別，常樂宣說悅可意語、諦語、法語、引攝義語故。

**八者、一切善根平等迴向大菩提故。**

壬三、具於善行2　癸一、徵

**云何菩薩具於善行？此何行相？**

癸二、釋2　子一、釋得名

**謂諸菩薩，於內成熟諸佛法故，於外成熟諸有情故，修行善行，是故說名具於善行。**

子二、釋行相

**當知此行有七行相。一者、無所依止而惠施故；二者、無所依止而持戒故；三者、由哀愍心而修忍故；四者、非於少分修精進故；**

　　非於少分修精進故者：謂諸菩薩，於內成熟自諸佛法，不於所有少分下劣差別證中而生喜足，不求上進故。

**五者、為作利益諸有情處修靜慮故；六者、見不相應修妙慧故；七者、成熟方便善巧故。**

　　成熟方便善巧故者：前六行相，謂六波羅蜜多。今此第七，謂四攝事。總名成熟方便善巧。

壬四、具於法住2　癸一、徵

**云何菩薩具於法住？此何行相？**

癸二、釋2　子一、釋得名

**謂諸菩薩，非但追求以為究竟，非但讀誦以為究竟，非但宣說以為究竟，非但尋思以為究竟，而於內心勝奢摩他正修習中，發勤方便，平等修習**[^12]**，是故說名具於法住。**

　　非但追求以為究竟等者：本地分說：菩薩應求正法，應說正法，應修正行法隨法行。（陵本三十八卷七頁3117）如彼廣釋應知。此說追求乃至正修習義。

子二、釋行相3　丑一、標

**當知此住有十二行相。**

丑二、列2　寅一、具八功德

**一者、於住禁戒、不住禁戒能教授中，無分別故；**

　　於住禁戒不住禁戒能教授中者：本地分說：菩薩欲從善友聽聞法時，於說法師壞戒不作異意。謂不作心：此是破戒，不住律儀，我今不應從彼聽法。（陵本四十四卷九頁3570）由是應知此所說義。

**二者、以此為依，恭敬領受所教授故；三者、以此為依，身遠離故；四者、以此為依，心遠離故；五者、以此為依，越聲聞乘相應作意，大乘相應作意思惟故；六者、以此為依，不捨遠離軛，與諸有情共止住故，及與所餘共止住故；**

　　不捨遠離軛等者：此顯菩薩二種攝受。一、於有情攝取攝受，二、於有情增上攝受。攝取攝受者，謂諸菩薩正御徒眾，由是此說不捨遠離軛，與諸有情同共止住。增上攝受者，謂諸菩薩或為家主，攝受父母、妻子、奴婢、僮僕、作使；或為國王，攝受一切所統僚庶；由是此說及與所餘同共止住。

**七者、以此為依，領受清淨世間智大福資糧威德修果故；**

　　領受清淨世間智等者：此顯菩薩法威力應知。本地分說：云何法威力？謂布施威力乃至般若威力。此布施等諸法威力，應知一一略有四相。一者、斷所對治相，二者、資糧成熟相，三者、饒益自他相，四者、與當來果相。（陵本三十七卷十四頁3054）由是此說智福資糧威德修果。一一差別，隨應當悉。

**八者、於世間智不知喜足，尋求修治出世智故。**

寅二、斷四過失

**又清淨智者，斷四種過失，管御大眾故。一者、不能堪忍觸惱過失；**

　　不能堪忍觸惱過失者：謂不堪忍問難，而生憤發故。

**二者、不決定說教授過失；**

　　不決定說教授過失者：謂於義未解了者，不能開悟令解故；已解了者，不能轉令明淨故；生起疑惑者，不能隨為除斷故。

**三者、不如其言所作過失；**

　　不如其言所作過失者：謂自以善殷勤勸導，數數教授教誡於他，而自於善不能受學故。

**四者、有染愛心過失。**

　　有染愛心過失者：謂於徒眾希求承事恭敬供養故。

丑三、結

**如是四種及前八種，合有十二行相。**

庚五、生信譬喻3　辛一、徵

**復次，云何菩薩能生淨信所有譬喻？**

辛二、喻19　壬一、大地喻2　癸一、簡取

**謂諸菩薩，從初發心初中後時，作諸眾生引發善根所依止故，普於一切若怨、若恩，心無所著，猶如大地。**

癸二、遮非

**而諸菩薩非如大地中庸而轉，眾生依之自施功力，方得存活。**

壬二、大水喻2　癸一、簡取

**然諸菩薩生長善根，淨信歡喜，能滋潤故，猶如大水。**

癸二、遮非

**而諸菩薩非如大水，與諸稼穡成熟相違。**

壬三、大火喻2　癸一、簡取

**然諸菩薩為欲成熟諸善根故，於可厭法深生厭患，能燒煉故，猶如大火。**

癸二、遮非

**而諸菩薩非如大火，與諸佛土集會相違。**

　　非如大火與諸佛土集會相違者：謂彼火災壞世間時，無有如來於中現成正覺故。

壬四、大風喻2　癸一、簡取

**然諸菩薩能令善根已成熟者，引發、聚集、解脫、觸得，由能發起正教授故，譬如大風。**

癸二、遮非

**而諸菩薩非如大風，能引發已終歸滅盡。**

　　引發聚集解脫觸得者：令發阿耨多羅三藐三菩提心，是名引發。令無量眾皆來集會，是名聚集。當知此二意說菩薩。令漏永盡，是名解脫。令證現觀，是名觸得。當知此二意說聲聞。

壬五、朗月喻2　癸一、簡取

**然諸菩薩令自白法轉增盛故，猶如朗月。**

癸二、遮非

**而諸菩薩非如朗月，但於白分光明照曜，非於黑分。**

壬六、日輪喻2　癸一、簡取

**然諸菩薩其相平等，於黑白分一切法中，智普照故，猶如日輪。**

癸二、遮非

**而諸菩薩非如日輪，怖羅怙捉即便旋轉。**

壬七、師子喻2　癸一、簡取

**然諸菩薩一切趣中，終不怖畏煩惱所執而旋轉故，譬如師子。**

癸二、遮非

**而諸菩薩非如師子，怯於大擔。**

壬八、調龍喻2　癸一、簡取

**然諸菩薩能擔一切大苦擔故，如善調龍。**

癸二、遮非

**而諸菩薩非如龍象，若遭利衰、軟非軟語、若樂若苦，則為愛恚之所塗染。**

　　若遭利衰等者：當知此顯善調龍象方便差別。而諸菩薩不為世間八法所染，與彼有別，故遮非之。

壬九、紅蓮喻2　癸一、簡取

**然諸菩薩於諸世法，不為愛恚所塗染故，如紅蓮華。**

癸二、遮非

**而諸菩薩非如紅蓮，斷其莖已不復生長。**

壬十、大樹喻2　癸一、簡取

**然諸菩薩雖伏煩惱，由善根力之所任持，於生死中復生長故，猶如大樹根未損壞。**

癸二、遮非

**而諸菩薩非如大樹，其根後時定當損壞。**

壬十一、大海喻2　癸一、簡取

**然諸菩薩所有善根，迴向涅槃大菩提故，譬如眾流趣入大海。**

癸二、遮非

**而諸菩薩非如眾流，趣入大海即成海性。**

　　非如眾流趣入大海即成海性者：義顯菩薩所證大乘轉依不可思議，有無、一異不可記別故。

壬十二、蘇迷喻2　癸一、簡取

**然諸菩薩依止涅槃及大菩提諸善根力而遊戲故，猶如諸天依蘇迷住。**

癸二、遮非

**而諸菩薩非如諸天住蘇迷盧，於自事中專行放逸，多受快樂。**

壬十三、大王喻2　癸一、簡取

**然諸菩薩方便般若所攝持故，成辦一切佛所作故，譬如群臣所輔大王。**

癸二、遮非

**而諸菩薩非如群臣所輔大王，為自利益守護國人。**

壬十四、大雲喻2　癸一、簡取

**然諸菩薩不顧己利攝護眾生，猶如大雲。**

癸二、遮非

**而諸菩薩非如大雲，不能畢竟成辦稼穡。**

壬十五、輪王喻2　癸一、簡取

**然諸菩薩畢竟生長菩提分法，如轉輪王出現於世。**

癸二、遮非

**而諸菩薩非如輪王，無有第二大丈夫眾。**

　　如轉輪王出現於世者：謂如輪王出現世時，餘一切眾皆順化故。

壬十六、末尼喻2　癸一、簡取

**然諸菩薩解脫平等，善根所生多同出現，如末尼寶。**

癸二、遮非

**而諸菩薩非如末尼寶珠，與迦理沙般拏極不相似。**

壬十七、諸天喻2　癸一、簡取

**然諸菩薩入無漏界，所作平等、受樂等故，譬如已入雜林諸天。**

癸二、遮非

**而諸菩薩非如已入雜林諸天，煩惱增長，當來顛墜。**

壬十八、伏毒喻2　癸一、簡取

**然諸菩薩伏諸煩惱，無顛墜故，所有煩惱如呪術等所伏諸毒。**

癸二、遮非

**而諸菩薩所有煩惱，非如呪等所伏諸毒，唯不為害，更無餘德。**

壬十九、糞穢喻

**然諸菩薩由自煩惱，能作一切眾生利益，故此煩惱如大城中諸糞穢聚。**

　　然諸菩薩由自煩惱等者：謂諸菩薩由伏煩惱，不斷彼種，不捨生死，能作一切眾生利益故。

辛三、結

**如是菩薩所有功德，麤同世間共所知事，故得為喻；而此功德由殊勝故，無有譬喻。是故當知，菩薩功德，一切譬喻所不能及。**

**瑜伽師地論科句披尋記卷第七十九**

[^1]: 「即」，大正作「而」。

[^2]: 「六」，大正、陵本作「七」。

[^3]: 「己」，陵本作「已」。

[^4]: 「己」，陵本作「已」。

[^5]: 「己」，陵本作「已」。

[^6]: 「義」，大正、陵本作「儀」。

[^7]: 「任」，大正作「住」。

[^8]: 「已」，大正作「己」。

[^9]: 「己」，陵本作「已」。

[^10]: 「精」，大正作「進」。

[^11]: 「法行」，大正、陵本作「法行中」。

[^12]: 「習」，大正作「集」。
