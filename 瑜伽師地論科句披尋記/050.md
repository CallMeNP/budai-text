# 瑜伽師地論科句披尋記卷第五十

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地第三持究竟瑜伽處建立品第五之二**

寅二、總辨2　卯一、標列2　辰一、嗢柁南

**如是別釋佛十力已，今當總辯。嗢柁南曰：**

　**自性與分別　不共亦平等　作業及次第　差別最為後**

辰二、長行

**如是所說如來十力，所有自性應當了知，所有分別應當了知，所有不共應當了知，所有平等應當了知，所有作業應當了知，所有次第應當了知，所有差別應當了知。由是七相，應知如來十力略義。**

卯二、隨釋7　辰一、自性3　巳一、徵

**云何如來十力自性？**

巳二、釋2　午一、標體性

**謂總五根為其自性。由慧勝故，且說十力慧為自性。**

午二、出最勝2　未一、舉初

**所以但言處非處智力，不言信力、不言餘力。**

未二、例餘

**如處非處智力，如是餘力，當知亦爾。**

巳三、結

**是名如來十力自性。**

　　謂總五根為其自性者：決擇分說：問：最後三根何等根分？答：是九根分。所謂意根，信等五根，樂、喜、捨根。（陵本五十七卷七頁4588）今說如來十力自性，即最後三根中具知根攝，故彼善根，總以五根為其自性。

辰二、分別4　巳一、徵起

**云何如來十力分別？**

巳二、略標

**謂若略說，由三分別，當知無量。**

巳三、列釋3　午一、由時分

**一者、由時分分別。謂於墮在過去、未來及現在世一切所知，隨悟入故。**

午二、由品類

**二者、由品類分別。謂於一一諸有為事自相、共相一切行相，隨悟入故。**

午三、由相續

**三者、由相續分別。謂於十方一切有情界各各差別一切相續一切事義，隨悟入故。**

巳四、總結

**即由如是三種分別，如來十力當知無量，是名如來十力分別。**

辰三、不共

**云何如來十力不共？謂唯如來有此十力，不共一切聲聞、獨覺，是名如來十力不共。**

辰四、平等3　巳一、徵

**云何如來十力平等？**

巳二、釋2　午一、成就無別

**謂此十力，一切如來悉皆平等具足成就，故說平等無有差別。**

午二、安住有別

**若就如來多所安住，是則如來如是十力展轉差別。謂餘如來多住餘力，其餘如來復住餘力。**

巳三、結

**是名如來十力平等。**

辰五、作業3　巳一、徵

**云何如來十力作業？**

巳二、釋10　午一、處非處智力

**謂如來所有處非處智力，於諸因中如實知因，於諸果中如實知果；及能降伏無因、惡因種種諍論，一切沙門、婆羅門等。**

午二、自業智力

**如來所有自業智力，於自所作受用果業如實了知；及能降伏施福移轉種種諍論，一切沙門、婆羅門等。**

　　施福移轉者：謂自或他行施作福，能感他自增上果故。

午三、靜慮解脫等持等至智力

**如來所有靜慮、解脫、等持、等至智力，能現三種神變，無倒**[^1]**教授所化有情；及能降伏安住種種相違異品怨害諍論，一切沙門、婆羅門等。**

午四、根勝劣智力

**如來所有根勝劣智力，於諸有情軟中上根部分差別如實了知，及能於彼如應如宜為說正法。**

午五、種種勝解智力

**如來所有種種勝解智力，於諸有情軟中上品、淨與不淨勝解差別如實了知；其淨勝解令漸增長，不淨勝解令漸捨離。**

午六、種種界智力2　未一、略標所應

**如來所有種種界智力，於諸有情劣中妙界部分差別如實了知；**

　　劣中妙界部分差別者：欲、色、無色有情，如次名為劣中妙界應知。

**於諸有情能如其根、如其意樂、如其隨眠，依於彼彼趣入門中，無倒教授，如應安立。**

　　能如其根等者：根有三品，謂軟中上。如其所應無倒教授，名如其根。意樂有六，謂不出離意樂等，如下自說。如其所應無倒教授，名如意樂。隨眠，謂即貪、瞋、癡、慢、尋思諸行。如其所應無倒教授，名如隨眠。

未二、別廣教授2　申一、為諸聲聞

**此中如來為諸聲聞，依於彼彼趣入門中與正教授，如聲聞地盡一切種無間宣說、顯發、辯了、施設、開示。**

申二、為諸菩薩2　酉一、徵

**云何如來教授一切始業、初業、等持資糧攝受安住欲住其心諸菩薩眾，令心得住？**

酉二、釋2　戌一、施設教授3　亥一、略標

**謂諸如來為無諂曲、恭敬愛重，等持資糧、始業、初業諸菩薩眾，最初施設無倒教授。**

亥二、正告5　天一、當正思惟2　地一、於己名3　玄一、標思惟

**如是告言：善男子來！汝當安處遠離臥具獨一無二，於內寂靜如理思惟汝之父母所為立名，或汝親教軌範師等所為立名。**

玄二、釋行相

**如是思惟：我今為有離六處法自性真實，或內、或外、或兩中間，於此有中，如是名想施設假立言說轉耶？**

玄三、出了知

**汝既如是正思惟已，當於此法都無所得。**

　　或內或外或兩中間等者：謂六處法，有其內、外、或兩中間施設建立。義如聲聞地於四念住作種種說應知。（陵本二十八卷二十頁2395）彼四念住六處法攝。若離六處法自性真實，當知無有內、外、或兩中間施設可得。今說於彼所為立名，亦作如是假想分別，是故說言或內、或外、或兩中間。於此所為立名性實有中，有如是名想施設假立言說轉耶？

**唯當如是如實了知，但於客法有客想轉。**

　　但於客法有客想轉者：此顯名義俱無有實，故於彼義名為客法，及於彼名名為客想。顯揚頌說：由名於義轉，二更互為客。下自釋云：以名於義非稱體故，說之為客。義亦如名無所有故，說之為客。（顯揚論十六卷五頁31,557b）其義應知。

地二、於眼等2　玄一、舉眼3　黃一、標應思惟

**汝善男子！若於爾時，於自己**[^2]**名唯有客想已生已得；**

　　唯有客想已生已得者：義顯己名唯假無實故。隨彼假名於義流轉，說名已生。唯有假名施設可得，說名已得。

**復應在內如理思惟，於汝眼中所有制立眼名、眼想、眼假施設。**

黃二、釋其行相2　宇一、標唯名義

**如是思惟：我此眼中唯二可得，謂此制立眼名、眼想、眼假施設；及此唯事，於中假立名想施設；除此無有若過若**[^3]**增。**

宇二、釋無自性2　宙一、標俱非

**於此眼中所有制立眼名、眼想、眼假施設，且非是眼。此唯有事，於中假立眼名想等，**

　　唯二可得等者：客想、客法，說名唯二。謂此制立眼名、眼想、眼假施設，是名客想。及此唯事，於中假立名想施設，是名客法。雖於此中實有唯事，然彼自性亦非是眼，是故當知彼唯客法。

**當知自性亦非是眼。**

宙二、釋所以2　洪一、離名無覺故

**何以故？非於此中遠離所立眼名、眼想、眼假施設，少有眼覺而能轉故。**

洪二、覺必待名故

**若有此事，體是真實，稱名所說，不應於中更待眼名，方有如是眼覺而轉。唯應自性不由聽聞，不由分別彼所立名，但於此事有眼覺轉。然無如是不待名言，覺轉可得。是故此中，唯於客法而有其客眼名、眼想、眼假施設。**

黃三、出正了知

**汝既如是於其內眼如理思惟，復於眼想唯有客想當生當得。**

玄二、例餘

**如於其眼，如是於耳鼻舌身等，廣說乃至見聞覺知，已得已求，若已作意隨尋隨伺**[^4]**。以要言之，普於一切諸法想中，唯有客想當生當得。**

　　耳鼻舌身等者：此中等言，等取地水火風、色聲香味觸法，及於一切安立假說自性。如真實義品廣說應知。（陵本三十六卷十頁2940）

天二、當正攝受

**如是汝於自己**[^5]**身中所有假想，能盡除遣勤加行道當正攝受；廣說乃至一切法中所有假想，能盡除遣勤加行道當正攝受。**

天三、當多修習

**汝由如是一切所知善觀察覺，普於一切諸法想中起唯客想，於一切法所有一切戲論之想數數除遣；以無分別無相之心，唯取義轉，**

　　唯取義轉者：唯取其事、唯取真如，名唯取義，唯以實義為所緣故。

**於此事中多修習住。**

天四、當正安住2　地一、獲勝等持

**汝若如是，當依如來妙智清淨等持種性，獲得無倒心一境性。**

地二、修正作意

**如是汝等若於不淨作意思惟，於此作意勿當捨離。若於慈愍，若於緣性緣起，若於界差別，若於阿那波那念，若於初靜慮，廣說乃至若於非想非非想處，無量菩薩靜慮、神通、等持、等至作意思惟，於此作意勿當捨離。**

　　於此作意勿當捨離者：此中作意，謂即前說數數除遣一切戲論之想，及以無分別無相之心，唯取義轉應知。

天五、當得出離

**汝若如是修此菩薩無倒作意，漸次乃至當得無上正等菩提，究竟出離。**

亥三、總結

**當知是名一切菩薩遍趣正行。**

戌二、遍作義利2　亥一、明共諸佛

**過去如來亦為始業諸菩薩眾，已正施設如是教授；未來如來亦為始業諸菩薩眾，當正施設如是教授；現在如來亦為始業諸菩薩眾，現正施設如是教授。**

亥二、兼利餘乘

**諸聲聞等於此作意勤修習時，亦能速疾得勝通慧。若能於此無倒作意如實通達，便能獲得諸法現觀。**

午七、遍趣行智力

**如來所有遍趣行智力，於一切苦能出離行、不出離行如實了知；及令捨離不出離行，能正授與能出離行。**

午八、宿住隨念智力

**如來所有宿住隨念智力，於其前際本事本生數數念已，為令所化諸有情類心生厭離、心生淨信，正為宣說；及能降伏執著**[^6]**常論，一切沙門、婆羅門等。**

午九、死生智力

**如來所有死生智力，於諸弟子過往遷謝當所受生，能正記別；及能降伏執著**[^7]**斷論，一切沙門、婆羅門等。**

午十、漏盡智力

**如來所有漏盡智力，於自解脫無惑無疑；及能降伏於阿羅漢起增上慢，一切沙門、婆羅門等。**

巳三、結

**是名如來十力作業。**

辰六、次第2　巳一、徵

**云何如來十力次第？**

巳二、釋2　午一、總標

**謂諸如來，於其無上正等菩提初證得時，即便頓得一切十力；頓證得已，後時次第方現在前。**

午二、別顯3　未一、初門2　申一、辨4　酉一、處非處智力

**謂諸如來初成佛時，先起處非處智力。觀察諸法，建立一切無倒因果。**

酉二、自業智力

**既觀察已，次起自業智力。若有希求即於欲界同分界中可愛殊勝異熟果者，方便為說令其遠離諸不善業，令其現行所有善業。**

酉三、靜慮解脫等持等至智力

**次起靜慮、解脫、等持、等至智力。若諸有情希求世間離欲法者，與其教授，令彼趣向世間離欲，令彼獲得如實之道。**

酉四、所餘諸力2　戌一、標

**次起所餘如來十**[^8]**力。若諸有情希求出世離欲法者，如應為說趣出世間離欲之道。**

戌二、釋6　亥一、根勝劣智力

**謂於此中，先起根勝劣智力，如實觀察希求出世離欲者根。**

亥二、種種勝解智力

**次起種種勝解智力，如實觀察彼根為先所有意樂。**

亥三、種種界智力

**次起種種界智力，如實觀察意樂為先所有隨眠。**

亥四、遍趣行智力

**如是了知彼根、意樂及隨眠已，次起遍趣行智力，如其所應，令於所緣趣入門中而得趣入。**

亥五、宿住隨念及死生智力

**次起宿住隨念智力及死生智力，彼由如應所緣趣入門加行攝住心已，淨修行已，為說中道，令其遠離薩迦耶見以為根本常**[^9]**斷邊執。**

　　為說中道等者：此中常斷邊執，皆以薩迦耶見為其根本。由起宿住隨念智力，為彼宣說能治常邊邪執處中之行，令離常執。由起死生智力，為彼宣說能治斷邊邪執處中之行，令離斷執。如是應知。

亥六、漏盡智力

**為令永斷一切煩惱，從此後起漏盡智力。若有如是正修方便奢摩他力之所任持，雖未永斷一切煩惱，而由獲得不現行故，起不作作增上慢者，令其捨離此增上慢。**

　　起不作作增上慢者者：於所應作，不作謂作，名不作作。即由此義不如實故，說名增上慢者。如有外道，於其自身發起不正思惟顛倒，自謂是阿羅漢，其類應知。

申二、結

**是名十力一門次第。**

未二、第二門3　申一、標

**復有異門十力次第。**

申二、釋2　酉一、辨初四4　戌一、處非處智力

**謂諸如來，於其無上正等菩提初證得時，最初發起處非處智力令現在前，普於一切緣生法中，觀察最勝妙法住智。**

戌二、自業智力

**即依如是妙法住智，次起自業智力，觀在家分，由彼彼業種種差別，依在家分曾**[^10]**當現時修證差別。**

戌三、靜慮解脫等持等至智力2　亥一、觀出離道

**如是觀察在家分已，次起靜慮、解脫、等持、等至智力，觀出家分。謂於如是出家分中，為有能說出苦離苦正道者耶？為無有耶？**

亥二、觀照世間

**如是觀已，正知都無。**

　　正知都無者：謂出家分，於出離苦不能如實了知故。

**觀諸世間無有救護，無所歸依。由大悲故，以其佛眼如實觀照一切世間。**

戌四、根勝劣智力

**既觀照已，次起根勝劣智力，現前了知住在世間種種有情，生在世間、長在世間，或有鈍根、或有中根、或有利根。現前知已，便於說法其心趣入。**

酉二、例餘六

**次後如前一切所餘種種勝解智力等事，次第應知。**

申三、結

**是第二門十力次第。**

未三、第三門3　申一、標

**復有異門十力次第。**

申二、釋2　酉一、辨初三3　戌一、處非處智力

**謂諸如來，於其無上正等菩提初證得時，最初發起處非處智力令現在前，觀察一切緣生法界。**

戌二、自業智力

**次起自業智力，即於如是緣生法中，觀察假立有情名想諸有情界，如是有情自造如是色類諸業，還受如是色類諸果。**

戌三、靜慮解脫等持等至智力

**如實觀察如是法界有情界已，次起靜慮、解脫、等持、等至智力，即為如是諸有情類解脫苦故，示現三種無倒神變而教授之。**

酉二、例餘七

**既教授已，次起餘力，如前次第知根等已，於其正道令趣入已，然後方便令彼有情解脫眾苦。**

申三、結

**是第三門十力次第。**

辰七、差別4　巳一、徵

**云何如來十力差別？**

巳二、標

**謂此十力展轉相望，亦有差別，亦無差別。**

　　亦有差別亦無差別者：謂此十力，如其次第前後相望。若由此義，說有差別。復由他義，說無差別。如下自釋，一一可知。

巳三、釋2　午一、總徵差別

**處非處智力等與自業智力等，有何差別？**

午二、展轉別辨9　未一、第一智力與第二智力2　申一、處非處智力

**若正了知善不善業，能感所有愛非愛果，當知此由處非處智力故。**

申二、自業智力

**若正了知諸有能造善不善業，即彼能受愛非愛果，而非所餘，當知此由自業智力故。**

未二、第二智力與第三智力2　申一、自業智力

**若正了知諸有能修靜慮、解脫、等持、等至，即彼能入靜慮等定，而非所餘，當知此由自業智力故。**

申二、靜慮解脫等持等至智力

**若正了知即依如是靜慮等定，現三神變，無倒教授所化有情，當知此由靜慮、解脫、等持、等至智力故。**

未三、第三智力與第四智力2　申一、靜慮解脫等持等至智力

**若正照取信等俱生相應之心，當知此由靜慮、解脫、等持、等至智力故。**

申二、根勝劣智力

**若正分別即彼諸根軟中上品種種差別，當知此由根勝劣智力故。**

未四、第四智力與第五智力2　申一、根勝劣智力

**若正照取諸根為先，彼彼法中種種意樂，當知此由根勝劣智力故。**

申二、種種勝解智力2　酉一、標彼相

**若正分別即彼意樂種種差別，當知此由種種勝解智力故。**

酉二、釋差別2　戌一、舉六意樂

**即彼意樂，當知分別略有六種。**

戌二、列釋一一6　亥一、不出離意樂

**一者、不出離意樂。謂於各別大自在天、那羅延天、梵世間等起信解者所有意樂。**

亥二、出離意樂

**二者、出離意樂。謂於三乘起信解者所有意樂。**

亥三、遠清淨意樂

**三者、遠清淨意樂。謂安住下品、中品成熟者所有意樂。**

亥四、近清淨意樂

**四者、近清淨意樂。謂安住上品成熟者所有意樂。**

亥五、現得涅槃意樂

**五者、即於現法得涅槃意樂。謂由聲聞乘所得涅槃起信解者所有意樂。**

　　即於現法得涅槃意樂者：謂於涅槃深心欣樂，願於現法速證得故。

亥六、當得涅槃意樂

**六者、於當來世得涅槃意樂。謂由大乘所得涅槃起信解者所有意樂。**

　　於當來世得涅槃意樂者：謂於涅槃不深欣樂，不願速疾般涅槃故。

未五、第五智力與第六智力2　申一、種種勝解智力

**若正照取勝解所起相似種子，當知此由種種勝解智力故。**

申二、種種界智力2　酉一、標彼相

**若正照取即彼種子差別分別無量品類，當知此由種種界智力故。**

酉二、釋差別2　戌一、舉類

**又即彼界，當知分別略有四種。**

戌二、列釋

**一者、本性住種子。二者、先習起種子。三者、可修治種子，謂有般涅槃法者所有種子。四者、不可修治種子，謂無般涅槃法者所有種子。**

未六、第六智力與第七智力2　申一、種種界智力

**若正了知如界種類行跡趣入，當知此由種種界智力故。**

申二、遍趣行智力

**若正分別即彼行跡一切品類，如是行跡能令離染，如是行跡能令畢竟清淨，如是行跡能令不畢竟清淨，當知此由遍趣行智力故。**

未七、第七智力與第八智力2　申一、遍趣行智力

**若如實知前際隨念一切趣因前際俱行，當知此由遍趣行智力故。**

申二、宿住隨念智力

**若正了知如前分別種種隨順八言說句、六種略行，當知此由宿住隨念智力故。**

未八、第八智力與第九智力2　申一、宿住隨念智力

**若正了知依於前際有情死生，當知此由宿住隨念智力故。**

申二、死生智力

**若正觀見後際種種有情死生，當知此由死生智力故。**

未九、第九智力與第十智力2　申一、死生智力

**若正了知於自事義未得究竟，有情後際受生相續，當知此由死生智力故。**

申二、漏盡智力

**若正了知於自事義已得究竟，心善解脫，於現法中證得涅槃，當知此由漏盡智力故。**

巳四、結

**當知是名如來十力展轉相望，亦有差別，亦無差別。**

子四、四無所畏3　丑一、指經說

**如來所有四無畏文，如契經說應知其相。**

丑二、略釋義3　寅一、標列四處2　卯一、標

**謂諸如來，於其四處，在大眾中而自稱歎。**

卯二、列4　辰一、現正等覺

**謂所知障永解脫故，於一切種一切法中現等正覺，不共聲聞，是第一處。**

辰二、證得漏盡

**諸煩惱障永解脫故，證得漏盡共諸聲聞，是第二處。**

辰三、說出離道

**為求解脫諸有情類超過眾苦說出離道，是第三處。**

辰四、說諸障法

**即於能出道得為礙，說諸障法應當遠離，是第四處。**

寅二、釋名無畏

**如來既於如是四處，如其實義自稱歎已。次後他於自所稱歎前之二處，所有相違身語意業而興謗難；**

　　所有相違身語意業者：謂前二處能為對治身語意業現行過失，名彼相違。由諸如來解脫所知、煩惱障故，證得於一切種鄙惡所作覆藏永斷，名三不護不共功德。又於動轉、或於瞻視、或於言論、或於安住，似有煩惱所起作業多不現行，名永害習氣不共功德。如是等名彼能治應知。

**復於後二自稱歎處，所有相違前後乖反墮非理相而興謗難。**

　　所有相違前後乖反墮非理相者：謂後二處能為對治前後乖反墮非理相，名彼相違。如於是道執為非道，及於是障執為非障，是名前後乖反墮非理相。

**謂**[^11]**於世間有眼**[^12]**見者、無眼**[^13]**見者、有他心智者、無他心智者，**

　　謂於世間有眼見者等者：謂諸世間，依靜慮起天眼智通、他心智通，是名世間有眼見者、或有他心智者。與此相違，說名無眼見者、無他心智者。如是一切，皆說彼謗難者應知。

**如來於此自稱歎**[^14]**處能為對治諸謗難中，都不見有如實因相。由是因緣，於此四處能自了知，坦然無畏，心無怯劣，無所疑慮，都無驚懼。**

　　如來於此自稱歎處等者：前說初二自稱歎處相違身語意業，後二自稱歎處相違前後乖反墮非理相，今於此中名能對治，與彼所治正相違故。如來於此諸謗難中，能正見彼無有是處，名不見有如實因相。

寅三、顯唯四種

**又佛大師唯有爾所正應稱歎，謂自利行及利他行俱善圓滿。當知此中，前二稱歎自利行滿，後二稱歎利他行滿。**

丑三、明所為3　寅一、為大乘

**此中如來，若自稱歎於一切法現等覺故成正等覺，當知正為等趣大乘諸菩薩故。**

寅二、為餘乘

**若自稱歎一切漏盡，當知正為等趣聲聞及獨覺乘諸有情故。**

寅三、為諸乘3　卯一、標無別

**若復稱歎能出離道及諸障法，當知俱為等趣諸乘**[^15]**諸有情故。**

卯二、指經說

**如是如來所說經句，謂我為諸菩薩、聲聞說出離道，乃至廣說。**

卯三、顯結集

**諸結集者，於所結集聲聞藏中，除菩薩言；於所結集菩薩藏中，但唯誦此菩薩之言。**

子五、三念住3　丑一、指經說

**如來所有三念住文，如契經說應知其相。**

丑二、略顯義

**謂諸如來於其長夜有如是欲：如何當令諸有情類，於我善說法毗奈耶無倒行中，如實隨住。如是長夜欲樂法主化御眾時，若所希欲或遂不遂，不生雜染。由三念住略所顯故。**

丑三、明建立3　寅一、標

**此三念住，復由三眾差別建立。**

寅二、徵

**云何三眾？**

寅三、列

**若彼一切一向正行，是第一眾；若彼一切一向邪行，是第二眾；若彼眾中一分正行、一分邪行，是第三眾。**

子六、三不護3　丑一、指經說

**如來所有三不護文，如契經說應知其相。**

丑二、顯要義

**謂諸如來以要言之，於一切種鄙惡所作覆藏永斷，由三不護之所顯示。**

　　於一切種鄙惡所作覆藏永斷者：煩惱所起身語意業，名一切種鄙惡所作。作是業已，不欲他知，故有覆藏，如來於此皆悉永斷。

丑三、簡不共2　寅一、簡有鄙惡

**諸阿羅漢由忘念故，於時時間片有無記鄙惡所作，如來於此一切一切皆無所有。**

　　如來於此一切一切皆無所有者：謂諸如來，於此一切無記鄙惡所作，於一切時皆無所有故。

寅二、釋無覆藏

**是故如來於諸弟子，如所立要，即如自性切切誡勗，顯顯訶擯，時復現行率爾敦逼，於諸弟子無所防慮。所謂勿彼共住多時，知我所行三業不淨，因於前事意懷不悅，由斯不順乃事乖違，或面譏我，或向他說。**

　　於諸弟子如所立要等者：為令弟子於諸善品速疾受學，於諸惡品速疾除斷，如自所言即如是作故。

子七、大悲2　丑一、指前說

**當知如來所有大悲一切種相，皆悉如前供養親近無量品說。**

丑二、顯無上

**當知如是如來大悲無量無上。**

子八、無忘失法2　丑一、徵

**云何如來無忘失法？**

丑二、釋2　寅一、標略義

**謂諸如來常隨記念，若事、若處、若如、若時有所為作，如來即於此事、此處、此如、此時皆正隨念，是名如來無忘失法。**

　　若事若處若如若時者：事謂事業，處謂處所，如謂方便，時謂時分。如下自釋應知。

寅二、釋差別

**所謂如來普於一切所作事業，普於一切方處差別，普於一切所作方便，普於一切時分差別，念無忘失，常住正念，當知是名無忘失法。**

子九、永害習氣2　丑一、徵

**云何如來永害習氣？**

丑二、釋2　寅一、標略義

**謂諸如來，或於動轉、或於瞻視、或於言論、或於安住，似有煩惱所起作業多不現行，是名如來永害習氣。**

　　或於動轉等者：謂如若往、若還、若屈、若伸，是名動轉。若覩、若瞻，是名瞻視。若為說法及相談論，是名言論。若處靜室，住諸靜慮，是名安住。

寅二、簡無學

**諸阿羅漢雖斷煩惱，而於動轉、瞻視、言論及安住中，而有種種似有煩惱所起作業。**

子十、一切種妙智2　丑一、徵

**云何如來一切種妙智？**

丑二、釋2　寅一、舉要義3　卯一、標

**謂諸如來以要言之，於三聚法現等正覺。**

卯二、徵

**何等為三？**

卯三、列

**一者、能引有義聚法，二者、能引無義聚法，三者、非能引有義聚法非能引無義聚法。**

　　能引有義聚法等者：諸有情類，略有三聚。一、正性聚，二、邪性聚，三、不定聚。若彼有情正性聚定，當知此由能引有義聚法。邪性聚定，當知此由能引無義聚法。不定聚定，當知此由非能引有義聚法、非能引無義聚法。

寅二、釋得名3　卯一、如來一切種智

**當知此中，若諸如來或於能引無義聚法，或於非能引有義聚法非能引無義聚法，總於如是一切法中無顛倒智，是名如來一切種智。**

卯二、如來妙智

**若諸如來，於其能引有義聚法一切法中無顛倒智，當知是名如來妙智。**

卯三、一切種妙智

**即於此中，若一切種智、若妙智，總合為一，名一切種妙智。**

癸二、總辨2　子一、結前一切

**如是一切，總名如來百四十種不共佛法。**

子二、更廣分別4　丑一、證得3　寅一、得不共法2　卯一、先得相好

**即於此中，諸相、隨好，在菩薩位最後有中，皆已證得極善清淨。**

卯二、頓得餘法

**若時菩薩坐菩提座，住最後有，於菩薩道菩提資糧極善圓滿，爾時無師修三十七菩提分法，得一剎那名無障礙智三摩地，是其菩薩學道所攝金剛喻定。**

　　得一剎那名無障礙智三摩地者：最後學位，名一剎那。於爾所時，喻如金剛三摩地生。由此生故，遍一切種不染無明無餘永斷，於所知境智無礙轉，名無障礙智三摩地。

**從此無間第二剎那，頓得其餘不共佛法。謂如來十力為初，一切種妙智為後，皆極清淨，悉為無上。**

寅二、入如來地

**由得此故，普於一切所知境界，無滯無障、最極清淨無垢智轉。依暫發悟思惟圓滿、意轉**[^16]**圓滿，超過一切菩薩行、菩薩地，證入一切如來行、如來地。**

　　無滯無障等者：謂由所知障斷，說有無滯無障智轉。及由煩惱障斷，說有最極清淨無垢智轉。如是差別應知。暫作意時，遍於一切智無礙轉，名暫發悟思惟圓滿。不由數數作意思惟，依一作意遍了知故，由是說言意轉圓滿。當知此即釋前名無滯智。

寅三、得勝轉依2　卯一、顯自

**一切在肉**[^17]**所知障品所有麤重無餘斷故，得勝轉依。**

　　一切在肉所知障品等者：住品中說：一切所知障品所有麤重，亦有三種。一者、在皮麤重，二者、在膚麤重，三者、在肉麤重。當知此中，在皮麤重，極歡喜住皆悉已斷；在膚麤重，無加行無功用無相住皆悉已斷；在肉麤重，如來住中皆悉已斷，得一切障極清淨智。（陵本四十八卷二十一頁3884）今說在肉所知障斷，如彼應知。

**如是轉依最為無上。**

卯二、簡餘

**其餘一切乃至最上成滿住中菩薩轉依，當知有上。**

丑二、差別3　寅一、問

**問：一切安住到究竟地菩薩智等、如來智等，云何應知此二差別？**

　　菩薩智等如來智等者：此中等言，等取若身、若心應知。

寅二、答3　卯一、妙智別5　辰一、微隔無隔喻2　巳一、菩薩

**答：如明眼人隔於輕縠覩眾色像，一切安住到究竟地菩薩妙智於一切境，當知亦爾。**

巳二、如來

**如明眼人無所障隔覩眾色像，如來妙智於一切境，當知亦爾。**

辰二、未淨已淨喻2　巳一、菩薩

**如畫事業圓布眾綵，唯後妙**[^18]**色未淨修治，到究竟地菩薩妙智，當知亦爾。**

巳二、如來

**如畫事業圓布眾綵，最後妙色已淨修治，如來妙智，當知亦爾。**

辰三、微闇離闇喻2　巳一、菩薩

**如明眼人於微闇中覩見眾色，到究竟地菩薩妙智，當知亦爾。**

巳二、如來

**如明眼人離一切闇覩見眾色，如來妙智，當知亦爾。**

辰四、遠覩近覩喻2　巳一、菩薩

**如明眼人遠覩眾色，到究竟地菩薩妙智，當知亦爾。**

巳二、如來

**如明眼人近覩眾色，如來妙智，當知亦爾。**

辰五、輕翳極淨喻2　巳一、菩薩

**如輕翳**[^19]**眼觀視眾色，到究竟地菩薩妙智，當知亦爾。**

巳二、如來

**如極淨眼觀視眾色，如來妙智，當知亦爾。**

卯二、身別2　辰一、菩薩

**如處胎身，到究竟地諸菩薩身，當知亦爾。**

辰二、如來

**如出胎身，諸如來身，當知亦爾。**

卯三、心別2　辰一、心行2　巳一、菩薩

**如阿羅漢夢中心行，到究竟地菩薩心行，當知亦爾。**

巳二、如來

**如阿羅漢覺時心行，如來心行，當知亦爾。**

　　如阿羅漢夢中心行者：謂阿羅漢身中所有諸法，於一切時清淨而轉，乃至睡夢亦常現前故。

辰二、智體2　巳一、菩薩

**如昧燈體，到究竟地菩薩智體，當知亦爾。**

巳二、如來

**如明燈體，如來智體，當知亦爾。**

寅三、結

**是故當知，一切安住到究竟地諸菩薩眾，與諸如來妙智身心有大差別。**

丑三、作事3　寅一、標

**如是如來證菩提已，遍於十方一切佛土，普能施作一切佛事。**

寅二、徵

**云何名為一切佛事？**

寅三、釋2　卯一、略十種3　辰一、標

**謂諸如來如來事業、如來所作，略有十種。如是一一如來事業、如來所作，能成無量利有情事。此外無有若過若增。**

辰二、徵

**何等為十？**

辰三、釋10　巳一、第一作事

**謂諸如來最初自現大丈夫身，欲令有情心發淨信。大丈夫身於生淨信為最勝故，是名如來第一作事。如是作事，諸相、隨好所能成辦。**

巳二、第二作事

**又諸如來普為一切有情之類，起一切種教授加行，是名如來第二作事。如是作事，四**[^20]**一切種清淨所能成辦。**

　　起一切種教授加行者：謂由三種神變教授，能攝諸相圓滿教授。義如聲聞地說。（陵本二十七卷二十二頁2321）名一切種教授加行。

巳三、第三作事2　午一、標

**又諸如來能作一切利有情事，能斷一切所生疑惑，是名如來第三作事。如是作事，如來十力所能成辦。**

午二、釋2　未一、能辦義利

**由前所說如來十力，於能成辦一切有情一切義利有堪能故。**

未二、能釋問難

**又於如來所證十力所興問難，唯有如來能知、能見、能解、能了，唯有如來於彼問難能正答故。**

　　於能成辦一切有情一切義利有堪能故等者：此中二義，謂於一切有情義利有堪能故，及於所證所興問難能正答故，如前十力作業廣顯應知。

巳四、第四作事

**又諸如來普能降伏一切他論，普能成立一切自論，是名如來第四作事。如是作事，四無所畏所能成辦。**

巳五、第五作事

**又諸如來所化有情，於佛教敕若正安住、不正安住，如來於彼心無雜染，是名如來第五作事。如是作事，三種念住所能成辦。**

　　若正安住不正安住者：若住一向正行，名正安住。若住一向邪行，名不正安住。若住一分正行、一分邪行，名正安住及不正安住。如是總攝三眾應知。

巳六、第六作事

**又諸如來如自所言，即如是作，是名如來第六作事。如是作事，三種不護所能成辦。**

巳七、第七作事

**又諸如來常以佛眼，於晝夜分遍觀世間，是名如來第七作事。如是作事，如來大悲所能成辦。**

巳八、第八作事

**又諸如來頓於一切一切作事皆無退捨，是名如來第八作事。如是作事，無忘失法所能成辦。**

　　頓於一切一切作事者：前說如來無忘失法，於四一切念無忘失，常住正念，由是此說一切一切。

巳九、第九作事

**又諸如來所行儀軌，如實隨轉，無越作用，是名如來第九作事。如是作事，永害習氣所能成辦。**

巳十、第十作事

**又諸如來於其能引無義聚法，於不能引有義聚法、亦不能引無義聚法，揀擇捨離；於其能引有義聚法，為眾宣說、開示、顯發；是名如來第十作事。如是作事，一切種妙智所能成辦。**

卯二、廣無盡

**如是如來由前所說百四十種不共佛法，能作如來一切所作一切佛事。如是佛事若廣分別不易可數，乃至俱胝那庾多百千大劫說不能盡。**

丑四、名字2　寅一、建立3　卯一、標

**如是所說諸如來住、諸如來地，名為建立。**

卯二、徵

**何以故？**

卯三、釋

**依此住此希求品類諸菩薩眾，於菩薩學能正修學，亦依住此而有所證，即依住此普能成辦一切有情一切義利，是故說此名為建立。**

　　依此住此希求品類諸菩薩眾者：謂於無上菩提已發正願，是名希求品類諸菩薩眾。從是以後，即以大菩提願為依為住，是名依此住此。由大菩提如來住攝，依如來住而說此言。

寅二、不共2　卯一、唯簡二乘

**又此一切所說佛法，於利他事最為隨順，一切如來是利他事之所顯現，聲聞、獨覺則不如是，是故說名不共佛法。**

卯二、簡餘一切2　辰一、釋名2　巳一、簡2　午一、簡二乘

**又於如是諸佛法中，自有佛法，聲聞、獨覺一切一切皆所不得。所謂大悲、無忘失法、永害習氣、一切種妙智。**

午二、簡菩薩

**自有佛法雖分似得，而一切種皆不圓滿。如來於彼一切一切悉皆證得，於一切種無不圓滿，最極超過、最極殊妙。**

巳二、結

**是故皆說名為不共。**

辰二、顯義

**當知此中，獨一有義是不共義。**

　　自有佛法雖分似得等者：謂餘[^21]下住諸菩薩眾，於諸佛法自體相似、受用相似，名分似得。攝異門分說：法所化者，從法身路而得成立，相似法故。法等分者，受用無漏法之財寶，相似法故。（陵本八十四卷五頁6365）其義應知。

己二、名菩薩地2　庚一、標總義

**如是圓滿顯示一切菩薩學道及學道果，名菩薩地。具說一切菩薩學道及學道果，一切種教實依處故。**

庚二、出異名

**又此菩薩地，亦名菩薩藏摩怛理迦，亦名攝大乘，亦名開示壞不壞路，亦名無障智淨根本。**

　　亦名開示壞不壞路者：如有一類大乘惡取空者，謂一切種皆無所有，於實有事起損減執，於佛所說法毗奈耶甚為失壞。義如真實義品中說。（陵本三十六卷十五頁2972）若善取空，應知不壞此菩薩地，廣顯彼差別義，是名開示壞不壞路。

己三、廣讚福聚3　庚一、總標義

**若諸所有天人世間，或天、或人，若諸沙門、婆羅門等，於此所說菩薩地中，起堅信解、樂聞受持、精勤修學、廣為他說，下至書持、供養恭敬、深心愛重所得福聚；以要言之，如薄伽梵於菩薩藏所攝一切微妙經典樂聞等業，宣說、顯了、分別、施設、開示、稱讚所獲福聚，等無有異。**

庚二、釋所以2　辛一、明藏攝

**何以故？此菩薩地顯示一切菩薩藏中，略標、廣釋諸門攝故。**

辛二、明法住

**於此地中，能廣開示法毗奈耶，乃至眾多所化有情，於此正法受持讀誦、法隨法行，安住增長廣大勝進；於爾所時，像似正法不得興盛，正法不滅。若於爾時，像似正法當得興盛，即於爾時，能引實義所有正法當速滅沒。**

庚三、結無量

**是故於此菩薩地中，起堅信解、樂聞受持，乃至廣說所得福聚無量無邊。**

**本地分中菩薩地第四持次第瑜伽處發正等菩提心品**

戊二、地義次第2　己一、結前生後

**如是已說菩薩地義。云何應知此中次第？**

己二、廣辨一一2　庚一、辨3　辛一、初持攝2　壬一、種性發心持

**謂諸菩薩要先安住菩薩種性，乃能正發阿耨多羅三藐三菩提心。**

壬二、行加行持3　癸一、所學處

**既發心已，方正修行自他利行；於自他利正修行時，得無雜染方便；無雜染故，得無厭倦方便；無厭倦故，得諸善根增長方便；於諸善根得增長已，能證無上正等菩提。**

　　得無雜染方便等者：以真實義為所緣境，名無雜染方便。此即真實義品所攝。善修定心，令心調柔，能得三種神變教授，名無厭倦方便。此即威力品攝。能熟自他，名諸善根增長方便。此即成熟品攝。

癸二、如是學

**又於如是自他利加行無雜染方便、無厭倦方便、善根增長方便，得大菩提中將修行時，先於甚深廣大正法安立信解；立信解已，訪求正法；求正法已，廣為他說，亦於正行自能成辦。於成辦時，若由此、於此、為此應行，即由此、於此、為此而行。**

　　安立信解至由此於此為此而行者：當知此即力種姓品所攝。言由此、於此、為此應行者，謂由從他得正教授，或由施他無倒教授，能令智力種性漸得清淨、漸得增長，是名由此應行。於所遮止開許法中，善能教誡所攝徒眾，令不現行、或現行故，是名於此應行。為於有情普能攝受、調伏、成熟，應行方便所攝身語意業，是名為此應行。餘文易了，如應當知。

癸三、能修學3　子一、六度四攝供三寶等

**由此、於此、為此行時，如令福德、智慧增長所應行者，即如是行。福德、智慧既增長已，於不捨離生死方便能正修行。**

　　如令福德智慧增長等者：當知此即施品乃至供養親近無量品所攝。由彼一切，能為福德、智慧之因，故令福德、智慧增長。由此能感福果、智果，能使有情利益安樂。雖處生死，能令不空，有大義利，名不捨離生死方便能正修行。

子二、菩提分法14　丑一、慚愧

**即於此中正修行時，能行生死無雜染行。**

丑二、堅力持性

**即於此中正修行時，能於自樂行無著**[^22]**行。**

丑三、心無厭倦

**即於此中正修行時，能於無量生死大苦能正修行無厭倦行。**

丑四、善知諸論

**由於生死無厭倦故，能正訪求種種異論，於一切論得無所畏。**

丑五、善知世間

**善知論已，復能了知所應為說、所可宣說、應如是說，由此智故善知世間。**

丑六、修正四依

**如是菩薩善知諸論及世間已，復能如理訪求正法。**

丑七、修無礙解

**既訪求已，堪能善斷一切有情一切疑惑。**

丑八、菩提資糧

**如是堪能斷他疑惑，令自福德展轉增長，福德資糧漸得圓滿；令自智慧亦轉增長，智慧資糧漸得圓滿。**

丑九、修菩提分

**二種資糧既圓滿已，於諦行相、菩提分法無倒修中，能勤修行。**

丑十、修習止觀

**於修方便能正了知。**

丑十一、方便善巧

**即持如是正勤所修，迴向大乘般涅槃果，不求聲聞及獨覺乘般涅槃果。**

丑十二、妙陀羅尼

**既得如是方便善巧，能於一切菩薩語言聽聞受持。依修力故，於昔未聞所有諸法一切種相皆能辦**[^23]**了，於陀羅尼無礙辯才皆得圓滿。**

丑十三、三三摩地

**為欲永斷一切障故，精勤修習三解脫門。**

丑十四、法嗢柁南

**即於此中正修行時，為斷自他一切顛倒增上慢故，勤修正行，如是能於一切種相正行圓滿。**

　　能行生死無雜染行乃至一切種相正行圓滿者：當知此即菩提分品所攝。由具慚愧故，說能行生死無雜染行。由堅力持故，說能於自樂行無著行。謂能禁制染汙心性，不隨煩惱自在轉故。言一切論得無所畏者，此即菩薩善知諸論，於彼新新後後法義殊勝差別獲得淨信，故得無畏。言能了知所應為說等者，於諸有情世間流轉差別如實了知，名能了知所應為說；於器世間流轉差別如實了知，名能了知所可宣說；於八種相觀世間義及諸世間所有勝義，名能了知應如是說；是名善知世間。菩提分品廣顯其義應知。（陵本四十四卷十七頁3597）言能如理訪求正法者，此顯菩薩修正四依，於正法中依四正依，精勤發起聞思修習正加行故。言能善斷一切有情一切疑惑者，此顯菩薩四無礙解，由是獲得無量最勝善巧，能善為他無倒開示故。言修方便能正了知者，此顯菩薩修習止觀，名修方便應知。言迴向大乘般涅槃果者，此顯菩薩方便善巧，能熟自他，故名迴向大乘般涅槃果。言於一切種相正行圓滿者，此顯四種法嗢柁南。如實了知一切諸行皆是無常，一切諸行皆悉是苦，一切諸法皆無有我，及與涅槃其體寂靜，名於一切種相正行圓滿。餘文易了，如應當知。菩提分攝，故不繁述。

子三、菩薩功德2　丑一、標

**如是正行得圓滿已，於一切有情及聲聞、獨覺皆為殊勝。所謂正行功德殊勝，及可稱讚功德殊勝。**

丑二、釋2　寅一、正行功德殊勝2　卯一、辨3　辰一、希奇不希奇

**當知此中，正行功德殊勝菩薩，為利自他勤修正行，用利他事以為自事，聲聞、獨覺則不如是。**

辰二、平等心饒益

**由諸菩薩用利他事為自事故，於一切有情起如自己**[^24]**平等之心；由起如是平等心故，於諸有情常施恩惠，不望其報。**

辰三、不虛方便行

**菩薩如是勤修行時，常於有情發起希望，欲令彼得利益安樂；由是利益安樂意樂，常能起作不虛加行。**

卯二、結

**當知是名展轉引發正行功德殊勝。**

　　為利自他勤修正行等者：此即功德品中第一嗢柁南攝。用利他事以為自事等者，此顯初句希奇不希奇。於一切有情至不望其報者，此顯第二句平等心饒益。常能起作不虛加行者，此顯第四句不虛方便行。

寅二、稱讚功德殊勝2　卯一、辨3　辰一、受記等4　巳一、蒙佛授記

**當知此中，稱讚功德殊勝菩薩，於諸佛所獲得授記，非諸聲聞，亦非獨覺。**

巳二、墮決定中

**得授記已，便能安住不退轉地。**

巳三、所作定常

**安住此中，能於一切決定所作、恆常所作，獲得堅固無忘失法。**

巳四、施設最勝

**如是堅固無忘失法，諸佛菩薩施設，在於一切有情最上施設。**

　　於諸佛所獲得授記等者：此即功德品中第三嗢柁南攝。四句差別，如文次第易可了知。

辰二、無顛倒等4　巳一、加行無退

**普於一切所應作事能無退失，於未得退亦無退失。**

巳二、勝進增長

**無退失時，恆常無間，一切善法運運增長，如明分月。**

巳三、名真非似

**由諸善法轉增長故，菩薩爾時得名真實，不名相似。**

巳四、善知調伏

**由得真實菩薩名故，於一切種一切有情調伏方便，如實了知。**

　　普於一切所應作事等者：此即功德品中第二嗢柁南攝。如其次第尋文可知。

辰三、諸施設等5　巳一、施設建立2　午一、標一切善修

**如實知故，一切安立皆得善巧。**

午二、釋由尋思等

**從此尋求、於此尋求、由此尋求，既尋求已，由此究竟皆正安立，如是名為一切安立皆得善巧。**

巳二、五種無量2　午一、教授善巧

**於諸安立得善巧故，復於教授能得善巧。**

午二、獲彼等持

**於其教授得善巧故，復能獲得無量所緣三摩地王。**

巳三、說法果利

**獲得如是三摩地已，能不唐捐宣說正法種種行相，說正法時皆有勝果。**

巳四、大乘性攝

**能於大乘究竟出離，以依大性而出離故，能攝大乘。**

巳五、菩薩名號

**由此復於彼彼大乘出離位中，得彼彼名。一切菩薩同共此名，一切世間諸佛菩薩皆共安立、皆共稱歎。**

卯二、結

**當知是名所可稱讚功德殊勝。**

　　一切安立皆得善巧等者：此即功德品中第四、第五嗢柁南攝。此中一切安立皆得善巧，顯彼第四嗢柁南中前三句義。四尋思中，若名尋思，是名從此尋求；若事尋思，是名於此尋求；若自性、差別假立尋思，是名由此尋求。由此四種尋思，得如實智，是名由此究竟。言於教授能得善巧等者，此顯於五無量，能起一切善巧作用故。言於彼彼大乘出離位中，得彼彼名等者，此即第五嗢柁南中，菩薩十應知建立諸名號。餘文易了，隨應當知嗢柁南攝。

辛二、次相等攝8　壬一、相

**由得如是殊勝名故，當知獲得諸菩薩相，諸相所相，成就其相。**

壬二、分

**如是正行一切種相，在家、出家二分菩薩所能成辦。**

壬三、增上意樂

**於二分中能成辦已，正行堅固，於諸善品獲得一向增上意樂。如是意樂，或在家品所應攝受，或出家品所應攝受。**

壬四、住

**或於善品能正安立，乃至安住。**

　　或於善品能正安立乃至安住者：此顯住品應知。於其勝解行住，名正安立。從此已上，所餘諸住，名正安住。

壬五、生

**從此已上，故作意思受諸有生，於彼生處常得值遇諸佛菩薩。**

壬六、攝受

**及能起作一切有情諸饒益事。**

　　起作一切有情諸饒益事者：此顯攝受品應知。

壬七、地

**恆常無間，蒙佛菩薩無倒教授，任持善品，領受殊勝證得分位。由領受故，於可稱讚攝受殊勝證得分位，能正安處，如己**[^25]**舍宅。**

　　恆常無間蒙佛菩薩無倒教授等者：此顯地品應知。

壬八、行

**住此位已，能於後後殊勝分位，一切種相覺慧昇進，漸次乃至到於究竟，**

　　能於後後殊勝分位一切種相覺慧昇進等者；此顯行品應知。

**於其中間不生喜足。**

辛三、後建立攝

**如是昇進，證得究竟，從此不求其餘上地。已到究竟極邊際故，名得無上。**

庚二、結

**是名菩薩地義次第。**

　　如是昇進證得究竟等者：此顯建立品應知。

**本地分中有餘依地第十六**

丙十三、有餘依地2　丁一、結前生後

**如是已說菩薩地。云何有餘依地？**

丁二、正辨地相3　戊一、標

**當知此地有三種相。**

戊二、列

**一者、地施設安立，二者、寂靜施設安立，三者、依施設安立。**

戊三、釋3　己一、地施設安立3　庚一、徵

**云何地施設安立？**

庚二、釋

**謂有餘依地，除五地一分，謂無心地、修所成地、聲聞地、獨覺地、菩薩地。除一地全，謂無餘依地。所餘諸地，名有餘依地。**

庚三、結

**是名地施設安立。**

　　除五地一分等者：謂除五地中無餘依涅槃所攝一分，取餘一分施設安立有餘依地。如於無心地中，有二建立。謂若阿賴耶識永滅，名無心地，此即無餘依攝。若所餘位諸轉識滅，名無心地，此即有餘依攝。義如有心無心地說應知。（陵本十三卷十四頁1124）今除無心地中無餘依攝一分，取彼有餘依攝一分，名有餘依地施設安立。如說無心地，如是修所成地、聲聞地、獨覺地、菩薩地，隨應當知。

己二、寂靜施設安立5　庚一、徵

**云何寂靜施設安立？**

庚二、標

**謂由四種寂靜，施設安立有餘依地。**

庚三、列

**一、由苦寂靜故；二、由煩惱寂靜故；三、由不損惱有情寂靜故；四、由捨寂靜故。**

庚四、釋4　辛一、苦寂靜

**云何苦寂靜？謂阿羅漢苾芻諸漏永盡，所有當來後有眾苦皆悉永斷，已得遍知。如多羅樹斷截根頂，不復現前。由得當來不生法故，是名苦寂靜。**

辛二、煩惱寂靜

**云何煩惱寂靜？謂阿羅漢苾芻貪欲永斷、瞋恚永斷、愚癡永斷，一切煩惱皆悉永斷。由得畢竟不生法故，是名煩惱寂靜。**

辛三、不損惱有情寂靜

**云何不損惱有情寂靜？謂阿羅漢苾芻貪欲永盡、瞋恚永盡、愚癡永盡，一切煩惱皆悉永盡，不造諸惡，修習諸善，是名不損惱有情寂**[^26]**靜。**

辛四、捨寂靜4　壬一、徵

**云何捨寂靜？**

壬二、標

**謂阿羅漢苾芻諸漏永盡，於六恆住，恆常無間多分安住。**

壬三、釋

**謂眼見色已，不喜不憂，安住上捨，正念正知。如是耳聞聲已、鼻齅香已、舌嘗味已、身覺觸已、意了法已，不喜不憂，安住上捨，正念正知。**

壬四、結

**是名捨寂靜。**

庚五、結

**即依如是四種寂靜，說有餘依地最極寂靜、最極清涼，是名寂靜施設安立。**

己三、依施設安立6　庚一、徵

**云何依施設安立？**

庚二、標

**謂有八種依。**

庚三、列

**一、施設依，二、攝受依，三、任**[^27]**持依，四、流轉依，五、障礙依，六、苦惱依，七、適悅依，八、後邊依。**

庚四、釋8　辛一、施設依2　壬一、徵

**云何施設依？**

壬二、釋2　癸一、出依事

**謂五取蘊。**

癸二、明施設2　子一、補特伽羅想

**由依此故，施設我及有情、命者、生者、能養育者、補特**[^28]**伽羅、意生、儒童等，諸想等想**[^29]**假用言說。**

子二、八言說句想

**及依此故，施設如是名字、如是生類、如是種性、如是飲食、如是領受苦樂、如是**[^30]**長壽、如是久住、如是壽量邊際等，諸想等想假用言說。**

　　諸想等想假用言說者：謂我及有情乃至儒童等，如是一切為便言說，為順世間，是名假用言說。即此言說，想為其因。由構了相，是名為想。構畫種種諸法像類，是名等想。

辛二、攝受依2　壬一、徵

**云何攝受依？**

壬二、釋2　癸一、出依事

**謂七攝受事。即自己**[^31]**父母、妻子、奴婢、作使、僮僕、朋友、眷屬，七攝受事。如前意地已廣分別。**

癸二、明攝受

**依此了知諸有情類有所攝受。**

　　如前意地已廣分別者：意地中說七攝受事。一、自父母事，二、妻子事，三、奴婢僕使事，四、朋友官僚兄弟眷屬事，五、田宅邸肆事，六、福業事及方便作業事，七、庫藏事。（陵本二卷十七頁165）今於此中，唯舉前四，略無後三。總指前說，名為七攝受事，然於文中應置等言。

辛三、任持依2　壬一、徵

**云何任**[^32]**持依？**

壬二、釋2　癸一、出依事

**謂四種食。即段食、觸食、意思食、識食。**

癸二、明任持

**由依此故，已生有情任**[^33]**立支持；又能攝養諸求有者。**

　　已生有情任立支持等者：此顯四種能為食義，由資益義是食義故。由能長養諸根大種，故令已生有情任立支持。能令當來後有生起，名能攝養諸求有者。

辛四、流轉依2　壬一、徵

**云何流轉依？**

壬二、釋2　癸一、出依事

**謂四種識住及十二緣起。即色趣識住、受趣識住、想趣識住、行趣識住；及無明緣行、行緣識，廣說乃至生緣老死。**

癸二、明流轉

**由依此故，諸有情類，於五趣生死隨順流轉。**

　　色趣識住等者：趣謂趣求，趣求色故。緣色為境，令識安住，是名色趣識住。如是趣求受、想、行故，緣受、想、行為境，令識安住，是名受、想、行趣識住。

辛五、障礙依2　壬一、徵

**云何障礙依？**

壬二、釋2　癸一、出依事

**謂諸天魔。**

癸二、明障礙

**隨有彼彼修善法處，即往其前，為作障礙。**

辛六、苦惱依2　壬一、徵

**云何苦惱依？**

壬二、釋2　癸一、出依事

**謂一切欲界皆名苦惱依。**

癸二、明苦惱

**由依此故，令諸有情領受憂苦。**

辛七、適悅依2　壬一、徵

**云何適悅依？**

壬二、釋2　癸一、出依事

**謂靜慮、等至樂名適悅依。**

癸二、明適悅

**由依此故，諸有情類若即於此現入彼定，若生於彼，長夜領受靜慮、等至所有適悅。**

辛八、後邊依2　壬一、徵

**云何後邊依？**

壬二、釋2　癸一、出依事

**謂阿羅漢相續諸蘊。**

癸二、明後邊

**由依此故，說諸阿羅漢住**[^34]**持最後身。**

庚五、料簡2　辛一、問

**問：阿羅漢苾芻諸漏永盡，住有餘依地，當言與幾種依共相應耶？**

辛二、答

**答：當言與一種依一向相應，謂後邊依；與六攝受事不共相應；**

　　與六攝受事不共相應者：七攝受事中，除其第六福業事及方便作業事，所餘名六攝受事應知。

**與流轉依、與障礙依，一向全不相應；與所餘依，非相應非不相應。**

庚六、結

**是名依施設安立。**

　　與所餘依非相應非不相應者：謂施設依、任持依、苦惱依、適悅依，名所餘依。由彼一切，於有餘依不定繫屬，名非相應；然或可得，亦名非不相應。

**本地分中無餘依地第十七**

丙十四、無餘依地2　丁一、結前生後

**如是已說有餘依地。云何無餘依地？**

丁二、正辨地相3　戊一、標

**當知此地亦有三相。**

戊二、列

**一者、地施設安立，二者、寂滅施設安立，三者、寂滅異門安立。**

戊三、釋3　己一、地施設安立2　庚一、徵

**云何地施設安立？**

庚二、釋

**謂先所除五地一分，當知即此無餘依地所攝。謂無心地、修所成地、聲聞地、獨覺地、菩薩地。**

己二、寂滅施設安立5　庚一、徵

**云何寂滅施設安立？**

庚二、標

**謂由二種寂滅，施設安立如是無餘依地。**

庚三、列

**一、由寂靜寂滅故；二、由無損惱寂滅故。**

庚四、釋2　辛一、寂靜寂滅4　壬一、徵

**云何寂靜寂滅？**

壬二、標

**謂先於有餘依地，獲得觸證四種寂靜；今無餘依涅槃界中，亦有最勝四種寂靜。**

壬三、列

**一、數教寂靜，**

　　數教寂靜者：謂數不能數故，一切言教不可說故。

**二、一切依寂靜，**

　　一切依寂靜者：謂八種依，名一切依。有餘依中，或與相應、或不相應。今此一切都不相應，故名寂靜。

**三、依依苦寂靜，**

　　依依苦寂靜者：有餘依中，由有所依身故，與苦惱依非不相應。今此不爾，是名依及依苦寂靜。

**四、依依苦生疑慮寂靜。**

　　依依苦生疑慮寂靜者：依謂所依。依所生苦，是名依苦。此二寂靜，義如前說。般涅槃時，已得轉依諸淨行者，轉捨一切染汙法種子所依。於一切善、無記法種子，轉令緣闕，轉得內緣自在。義如意地中說。（陵本二卷二頁115）是名依依苦生疑慮寂靜。於現法中，彼果心苦永不行故。

壬四、證

**如說：**

**　由無下劣心　能忍受勤苦　彼所趣解脫　譬如燈盡滅**[^35]

　　如說由無下劣心等者：今引此頌，意取後二句證寂靜寂滅應知。

辛二、無損惱寂滅3　壬一、徵

**云何無損惱寂滅？**

壬二、釋3　癸一、標義

**謂與一切依不相應，違背一切煩惱諸苦流轉，生起轉依所顯真無漏界。**

癸二、教證2　子一、證離苦

**如說：苾芻永寂滅，名真安樂住。**

子二、證轉依

**又如說言：實有無生、無起、無作、無為、無等生起；亦有有生、有起、有作、有為、有等生起。**

　　實有無生無起等者：集論中說：何故此滅復名無生？離續生故。何故此滅復名無起？永離此後漸生起故。何故此滅復名無作？不作現在諸業煩惱所依處故。（集論五卷十五頁31,682b）又云：何故此滅復名無為？離三相故。（集論五卷十四頁31,682a）此說無生、無起、無作、無為，皆應準釋。胎、卵二生託生以後，身分圓滿，仍未出時，名等生起。義如有尋有伺地說。（陵本十卷二頁730）今謂此滅，說名無等生起。如是一切，由第一義說名實有，簡彼有生、有起、有作、有為、有等生起，而安立故。彼唯世俗，說名有故。

**若當無有無生、無起、無作、無為、無等生起；我終不說有生、有起、有作、有為、有等生起、有永出離。由實有無生、無起、無作、無為、無等生起；是故我說有生、有起、有作、有為、有等生起、有永出離。**

　　若當無有無生無起等者：此中義顯，若於未來當入涅槃，即於現法不說有永出離。由現法中入般涅槃，是故亦說有永出離。由是證知有此寂滅。

癸三、顯意2　子一、標寂滅

**世尊依此密意說言甚深、廣大、無量、無數，是謂寂滅。**

子二、釋經名4　丑一、甚深

**由於此中所具功德難了知故，名為甚深。**

丑二、廣大

**極寬博**[^36]**故，名為廣大。**

丑三、無量

**無窮盡故，名為無量。**

丑四、無數3　寅一、總標

**數不能數，無二說故，名為無數。**

　　由於此中所具功德等者：謂此涅槃所具功德，唯內所證，不可思議，名難了知。又佛菩薩無住涅槃攝所有滅，以常安住一切有情利樂事故，名極寬博，及無窮盡。一切戲論不能說故，名無二說。由是說言甚深、廣大、無量、無數。

寅二、別釋

**云何此中數不能數？謂有非有不可說故，即色離色不可說故，即受離受不可說故，即想離想不可說故，即行離行不可說故，即識離識不可說故。**

寅三、顯義

**所以者何？由此清淨真如所顯，一向無垢。**

壬三、結

**是名無損惱寂滅。**

庚五、結

**如是二種，總說為一寂滅施設安立。**

己三、寂滅異門施設安立4　庚一、徵

**云何寂滅異門施設安立？**

庚二、標

**當知此中，寂滅異門有無量種。**

庚三、列2　辛一、別舉

**謂名為常，亦名為恆，亦名久住，亦名無變，亦名有法，**

　　謂名為常至亦名有法者：當知此翻諸行五無常性而得此名。云何為五？謂無常性、無恆性、非久住性、不可保性、變壞法性。義如攝事分說。（陵本八十六卷一頁6485）與彼相違，如其次第，應知名常，乃至亦名有法。

**亦名舍宅，亦名洲渚，亦名救護，亦名歸依，亦名所趣，亦名安隱，亦名淡泊，亦名善事，亦名吉祥，亦名無轉，亦名無垢，亦名難見，亦名甘露，亦名無憂，亦名無沒，亦名無熾，亦名無熱，亦名無病，亦名無動，亦名涅槃，**

　　亦名舍宅至亦名涅槃者：此中諸名，多分與集論同，少分有異，然義可知，如彼應釋。如集論說：何故此滅復名舍宅？無罪喜樂所依事故。何故此滅復名洲渚？三界隔絕故。何故此滅復名弘濟？能遮一切大苦災橫故。（此名救護，名別義同。）何故此滅復名歸依？無有虛妄，意樂方便所依處故。何故此滅名勝歸趣？能為歸趣一切最勝聖性所依處故。（此名所趣，名別義同。）何故此滅復名安隱？離怖畏住所依處故。何故此滅復名清涼？諸利益事所依處故。（此名淡泊，名別義同。）何故此滅復名樂事？第一義樂事故。（此名善事，名別義同。由勝義樂說名勝義善故。）何故此滅名趣吉祥？為證得彼，易修方便所依處故。何故此滅復名不轉？永離諸趣差別轉故。何故此滅復名無漏？永離一切煩惱魔故。（此名無垢，名別義同。）何故此滅復名難見？超過肉眼、天眼境故。何故此滅復名甘露？離蘊魔故。何故名寂靜？於現法中，彼果心苦永不行故。（此名無憂，名別義同。憂寂靜故。）何故此滅名不卑屈？離三愛故。（此名無沒，名別義同。不沒三愛中故。）何故此滅名無熾然？永離一切愁歎憂苦諸惱亂故。何故此滅名無熱惱？永離一切煩惱熱故。何故此滅復名不動？永離一切散動故。何故此滅復名涅槃？無相寂滅大安樂住所依處故。（集論五卷十四頁31,682a）[^37]

**亦名永絕一切戲論。**

　　亦名永絕一切戲論者：謂異不異、死後當有或當無等一切戲論不能說故。

辛二、略攝

**如是等類，應知說名寂滅異門。**

庚四、結

**是名寂滅異門施設安立。**

**瑜伽師地論科句披尋記卷第五十**

[^1]: 「倒」，大正作「到」。

[^2]: 「己」，陵本作「已」。

[^3]: 「若」，磧砂作「共」。

[^4]: 「伺」，磧砂作「何」。

[^5]: 「己」，陵本作「已」。

[^6]: 「著」，磧砂作「者」。

[^7]: 「著」，磧砂作「者」。

[^8]: 「十」，大正作「七」。

[^9]: 「常」，磧砂、陵本作「當」。

[^10]: 「曾」，磧砂、陵本作「習」。

[^11]: 「謂」，磧砂作「復」。

[^12]: 「眼」，磧砂作「明」。

[^13]: 「眼」，磧砂作「明」。

[^14]: 「歎」，磧砂作「能」。

[^15]: 「乘」，磧砂作「垂」。

[^16]: 「轉」，大正作「車」。

[^17]: 「肉」，磧砂作「實」。

[^18]: 「妙」，磧砂作「微妙」。

[^19]: 「翳」，大正作「醫」。

[^20]: 「四」，磧砂作「由」。

[^21]: 「餘」，韓清淨手稿原作「餘」，但鉛版等披尋記改為「於」。

[^22]: 「著」，磧砂作「者」。

[^23]: 「辦」，磧砂、大正、陵本作「辨」。

[^24]: 「己」，陵本作「已」。

[^25]: 「己」，陵本作「已」。

[^26]: 「寂」，磧砂作「故」。

[^27]: 「任」，磧砂、大正、陵本作「住」。

[^28]: 「特」，磧砂作「持」。

[^29]: 「想」，磧砂作「謂」。

[^30]: 「是」，磧砂作「邊」。

[^31]: 「己」，陵本作「已」。

[^32]: 「任」，磧砂、大正、陵本作「住」。

[^33]: 「任」，磧砂、大正、陵本作「住」。

[^34]: 「住」，大正作「任」。

[^35]: 「燈盡滅」，磧砂作「證涅槃」。

[^36]: 「博」，陵本作「愽」，韓清淨加註：改為「博」。

[^37]: 披尋記原無出處。
