# 瑜伽師地論科句披尋記卷第十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中思所成地第十一之二**

未三、遠離懈怠放逸2　申一、總顯義

**應發勤精進，常堅固勇猛，恆修不放逸，五支善安住者：此頌顯示由被甲、方便、無退精進故，修習五支不放逸故，令所修學清淨殊勝。**

申二、出五支

**五支不放逸者，謂去、來、今、先時所作，及俱所行。**

　　應發勤精進常堅固勇猛等者：此中精進，略顯三相。謂被甲精進、方便精進、無退精進。如次義顯起發圓滿故，常恆無間故，心無下劣故。配釋頌文，隨義應知。又不放逸五支所攝。一、前際俱行，二、後際俱行，三、中際俱行，四、先時所作，五、俱時隨行。如菩薩地釋。（陵本四十卷六頁3270）

未四、遠離攝受貪欲2　申一、舉頌

**當隱自諸善，亦發露眾惡，得諸衣服等，麤妙皆歡喜，少隨於世務，麤弊亦隨轉，受杜多功德，為寂離煩惱者：**

申二、釋義

**此二頌中**[^1]**，顯示遠離眷屬貪欲多欲不知足因故，及遠離多欲不知足障淨學因故，學得清淨。**

　　當隱自諸善亦發露眾惡等者：此中初頌，前二句顯示遠離眷屬貪欲，非不出家能成辦故。後二句顯示遠離多欲及不知足。聲聞地說沙門莊嚴、少欲喜足，翻彼應知。後頌顯示遠離多欲不知足，為淨學障，少事、少業、少希望住，是名少隨世務；於衣食等若得麤弊，便自支持，是名麤弊隨轉。為斷除貪故，受杜多功德。聲聞地中別釋其相應知。（陵本二十五卷十九頁2145）

未五、遠離軌則虧損2　申一、舉頌

**當具足威儀，應量而攝受，終無有所為，詐現威儀相者：**

申二、釋義

**此頌顯示具足威儀故；不於他前詭現相故；凡所攝受善知量故；為修梵行，資持壽命有所受故；學得清淨。**

　　當具足威儀應量而攝受等者：於威儀路成就軌則，是名具足威儀。乞求財物，知量而取，是名應量攝受。不為誑他，恆常詐現諸根無掉、諸根無動、諸根寂靜，由是令他謂其有德，當有所施、當有所作，是名終無有所為，詐現威儀相。當知此中，說不詐現威儀相，為顯具足威儀；說終無有所為，為顯應量攝受。如下釋文，其義可悉。

未六、遠離邪命虧損2　申一、舉頌

**不自說實德，亦不令他說，雖有所方求，而非現異相。從他邊乞求，終不彊威逼，以法而獲得，得已不輕毀者：**

申二、釋義

**此二頌中，顯示遠離綺言說故，詭現相故，彊威逼故，以所得利轉招利故，令所修學清淨殊勝。**

　　不自說實德亦不令他說等者：此中初頌，前二句顯示遠離綺言說相，後二句顯示遠離詭現異相。謂為求衣服等資生眾具，雖無匱乏，而現被服故弊衣裳，為令淨信長者、居士、婆羅門等知有匱乏，當有所施，如是名為詭現異相。後頌，前二句顯示遠離彊威逼相。謂於淨信長者、居士、婆羅門所，如其所欲不得稱遂，或彼財物有所闕乏，求不得時，即便彊逼，研磨麤語，而苦求索，如是名為彊威逼相。後二句顯示遠離以利求利。謂彼財物無所闕乏，得下劣時，便對施主現前毀棄所得財物，如是告言：咄哉男子！某善男子、某善女人，方汝族姓及以財寶，極為下劣，又極貧匱，而能惠施如是如是多妙悅意資產眾具；汝望於彼，族姓尊貴，財寶豐饒，何為但施如是少劣非悅意物？是名以利求利。如是諸義，皆如聲聞地說應知。（陵本二十二卷十頁1919）

未七、成就沙門莊嚴9　申一、第一頌

**不耽著利養，及所有恭敬，亦不執諸見，增益與損減者：此頌顯示不耽著利養恭敬故，不執著五種惡見故，令所修學清淨殊勝。**

　　不耽著利養及所有恭敬等者：自下廣顯沙門功德莊嚴。如聲聞地釋相應知。（陵本二十五卷二十三頁2162）彼說：若有成就如是諸法，愛樂正法、愛樂功德；不樂利養恭敬稱譽，亦不成就增益、損減二種邪見。於非有法未嘗增益，於實有法未嘗損減。今此頌義，準彼應釋。

申二、第二頌2　酉一、舉頌

**不著順世間，無義文呪術，亦不樂畜積，無義長衣鉢者：**

酉二、釋義

**此頌顯示不執著諸惡見因，外道邪論，以能障礙取蘊解脫。彼所制造，名順世間。及遠離耽著利養恭敬因，長衣鉢等。因清淨故，學得清淨。**

　　不著順世間無義文呪術等者：聲聞地說：於諸世間事文綺者，所造順世種種字相綺飾文句相應詩論，能正了知無義無利，遠避、棄捨、不習、不愛，亦不流傳。不樂貯蓄餘長衣鉢。今此頌義，準彼應釋。

申三、第三頌2　酉一、舉頌

**恐增諸煩惱，不染習居家，為淨修智慧，當親近賢聖者：**

酉二、釋義

**此頌顯示遠離所治因，親近能治因故，學得清淨。**

　　恐增諸煩惱不染習居家等者：聲聞地說：遠離在家共諠雜住，增煩惱故。樂與聖眾和合居止，淨修智故。今此頌義，準彼應釋。

申四、第四頌2　酉一、舉頌

**不畜朋友家，恐發憂悲亂，能生苦煩惱，纔起尋遠離者：**

酉二、釋義

**此頌顯示若親近居家，生憂悲散亂，增長諸煩惱，能為眾苦因。由親近彼能生眾苦，煩惱纔生尋即除遣，如是顯示對治之因。**

　　不畜朋友家恐發憂悲亂等者：聲聞地說：不樂攝受親里朋友。勿我由此親友因緣，當招無量擾亂事務；彼或變壞，當生種種愁慼、傷歎、悲苦、憂惱。隨所生起本隨二惑，不堅執著，尋即棄捨、除遣、變吐。勿我由此二惑因緣，當生現法後法眾苦。今此頌義，準彼應釋。

申五、第五頌2　酉一、舉頌

**不受於信施，恐加害瘡皰，於如來正法，嘗無有棄捨者：**

酉二、釋義

**此頌顯示不貪**[^2]**著利養恭敬，不堅執諸惡邪見，不虛受用信施，不毀謗正法，亦能遠離貪著後世諸欲及能生起諸惡見因，如是所學清淨殊勝。**

　　不受於信施恐加害瘡皰等者：聲聞地說：終不虛損所有信施，終不毀犯清淨禁戒受用信施，終不毀訾他人信施，終不棄捨所受學處。今此頌義，準彼應釋。言瘡皰者，喻諸行苦，如言熱癰，其義正同。言正法者，謂即學處，釋文更顯。說此意趣，謂由不著利養恭敬，不執諸惡邪見為因緣故，於現在世不虛受信施，不毀謗正法。此為因緣，復能於當來世遠離貪著諸欲及生惡見。

申六、第六頌2　酉一、舉頌

**於他愆犯中，無功用安樂，常**[^3]**省自過失，知已速發露者：**

酉二、釋義

**此頌顯示遠離作意求覓他人所有過失；於自善品無有散亂常生歡喜；於自過失如實了知，發露悔除，離增上慢；由此因緣學得清淨。**

　　於他愆犯中無功用安樂等者：聲聞地說：常樂省察己之過失，不喜[^4]伺求他所愆犯；隱覆自善，發露己惡。與此頌同，唯次第別。釋文於自善品無有散亂常生歡喜，釋頌安樂。餘文易了。

申七、第七頌2　酉一、舉頌

**若犯於所犯，當如法出離，所應營事中，能勇勵自作者：**

酉二、釋義

**此頌顯示出離所犯，及能遠離貪受他人恭奉侍衛，由此因緣學得清淨。**

　　若犯於所犯當如法出離等者：聲聞地說：命難因緣，亦不故思毀犯眾罪；設由忘念，少有所犯，即便速疾如法悔除。於應作事翹勤無惰，凡百所為自能成辦，終不求他為己給使。今此頌義，準彼應釋。

申八、第八頌2　酉一、舉頌

**於佛及弟子，威德與言教，一切皆信受，觀大罪不謗者：**

酉二、釋義

**此頌顯示信圓滿故，於能誹謗見大罪故，學得清淨。**

　　於佛及弟子威德與言教等者：聲聞地說：於佛世尊及佛弟子不可思議威德神力、甚深法教深生信解，終不毀謗；能正了知唯是如來所知所見，非我境界。今此頌義，準彼應釋。

申九、第九頌2　酉一、舉頌

**於極甚深法，不可思度處，能捨舊師宗，不堅執自見者：**

酉二、釋義

**此頌顯示遠離安住自見取故，清淨殊勝。**

　　於極甚深法不可思度處等者：此中極甚深法，不可思度，即前所說佛及弟子不可思議甚深言教。聲聞地說：終不樂住自妄見取、非理僻執、惡見所生言論呪術。今此頌中後二句義，逆次應釋。不住惡見所生言論呪術，即頌所言捨舊師宗。不住自妄見取、非理僻執，即頌所言不執自見。

巳二、增上心學2　午一、方便2　未一、舉頌

**常樂居遠離，及邊際臥具，恆修習善法，堅精進勇猛者：**

未二、釋義

**此頌顯示若身若心皆遠離故；習近順定諸臥具故；遠離一切不善尋思，純修白淨諸善法故；非沈掉等諸隨煩惱所摧蔽故；能善圓滿正加行故；增上心學方便殊勝。**

午二、清淨2　未一、舉頌

**無有欲生欲，不憎惡憎惡，離睡眠睡眠，時不居寂靜，離惡作惡作，無希慮希慮；一切種恆時，成就正方便者：**

未二、釋義

**此二頌中，顯示遠離貪欲、瞋恚、惛沈睡眠、掉舉惡作，及疑蓋故；於諸善法生起欲故；於諸欲中極憎厭故；為修善品方便加行有所堪任，及心安靜，於時時間習睡眠故；若心沈沒或慮彼生，於淨妙相思惟作意，及遊行時不居靜故；於先所犯便生憂悔，於所不犯無憂悔故；後後殊勝生希慮故；殷重、無間正方便故；增上心學轉得清淨。**

　　無有欲生欲不憎惡憎惡等者：釋文顯示遠離貪等五蓋，如次釋頌言無有欲至無希慮，此顯成就淨障方便。又復成就諸餘方便，謂於善法生起欲故，乃至後後殊勝生希慮故，如是名一切種恆時成就正方便。此中於時時間習睡眠者，謂夜中分正習睡眠，為令修善能有堪任；及為休息一切所作，令心安靜故。又時不居寂靜者，謂定方便，應修舉時；及為對治惛沈睡眠障法，若往若來習經行時；如是二時不居寂靜。餘文易知。

巳三、增上慧學2　午一、方便2　未一、明欲貪因3　申一、舉頌文

**引發與覺悟，及和合所結，有相若親昵，亦多種喜樂；侵逼極親昵，名虛妄分別，能生於欲貪，智者當遠離者：**

申二、略顯義

**此二頌中，顯示八種虛妄分別，能生婬欲所有貪愛。從初方便次第生起，乃至究竟。由遠離故，諸所修學清淨殊勝。**

申三、別釋相8　酉一、引發分別

**引發分別者，謂能引發於可愛事不正思惟相應之心所有分別。**

酉二、覺悟分別

**覺悟分別者，謂即於彼可愛事中，覺悟貪纏相應分別。**

酉三、和合所結分別

**和合所結分別者，謂即於彼可愛事中所有分別。**

酉四、有相分別

**有相分別者，謂即於彼可愛事中，執取種種淨妙相狀所有分別。**

酉五、親昵分別

**親昵分別者，謂於已得所愛事中，勇勵相應所有分別。**

酉六、喜樂分別

**喜樂分別者，謂即於彼所得事中，種種受用希慕愛樂種種門轉所有分別。**

酉七、侵逼分別

**侵逼分別者，謂兩根會時所有分別。**

酉八、極親昵分別

**極親昵分別者，謂不淨出時所有分別。**

　　引發與覺悟及和合所結等者：此中八種虛妄分別，釋文唯說能生婬欲，當知就勝為論，非不遍通一切欲貪。如決擇分別釋應知。（陵本五十八卷十八頁4765）

未二、顯其過患2　申一、辨相2　酉一、舉頌

**諸欲令無飽，眾多所共有，是非法因緣，能增長貪愛，賢聖所應離，速趣於壞滅，仗託於眾緣，危逸所依地者：**

酉二、釋義

**此二頌中，顯示八種現法後法如其所應諸欲過患。若能觀見，即是斷除欲愛方便。**

　　諸欲令無飽眾多所共有等者：此顯諸欲八種過患，如下八喻配釋應知。

申二、舉喻3　酉一、舉頌

**諸欲如枯骨，亦如軟肉段，如草炬相似，猶如大火坑，譬如蟒毒蛇，亦如夢所見，如借莊嚴具，如樹端熟果，如是知諸欲，都不應耽樂者：**

酉二、顯義2　戌一、過患深重

**此中廣引如前所說令無飽等，於諸欲中八種過患，一切世間共成譬喻，顯示諸欲過患深重。**

戌二、不應耽樂

**又為顯示於諸欲中具有如是眾多過患，分明可了，何有智者於彼耽樂。**

酉三、配釋

**又彼諸欲如枯骨故，令無飽滿；如段肉故，眾多共有；**

　　如段肉故眾多共有者：謂彼諸欲如段食肉，謂為多人共受用故。

**猶如草炬，正起現前極燒惱故，非法因緣；**

　　猶如草炬至非法因緣者：喻彼諸欲能為非法行、惡行之因，是名非法因緣。

**如大火坑，生渴愛故，增長貪愛；如蟒毒故，賢聖遠離；如夢見故，速趣壞滅；猶如假借莊嚴具故，仗託眾緣；猶如樹端爛熟果故，危亡放逸所依之地。**

午二、清淨3　未一、舉頌

**當聽聞正法，常思惟修習，先觀見麤靜，次於修一向，捨煩惱麤重，於斷生欣樂，於諸相觀察，得加行究竟，能離欲界欲，及離色界欲，入真諦現觀，能離一切欲，證現法涅槃，及餘依永盡者：**

未二、顯義

**此中顯示由了相等七種作意，世出世道皆清淨故；證得有餘及無餘依二涅槃果，增上慧學究竟清淨。**

未三、配釋7　申一、了相作意

**聽聞正法，常思惟言，顯示了相作意。**

　　聽聞正法常思惟言顯示了相作意者：由說了相作意猶為聞思所間雜故。

申二、勝解作意

**常修習言，顯示勝解作意。由起勝解而修習故。**

　　常修習言顯示勝解作意者：由說勝解作意超過聞思，唯用修行，於所緣相發起勝解故。

申三、遠離作意

**先觀見麤靜言，顯示遠離作意。**

　　先觀見麤靜言顯示遠離作意者：由說遠離作意，最初生起斷煩惱道，與俱行故。

申四、攝樂作意

**於修習一向等言，顯示攝樂作意。**

　　於修習一向等言顯示攝樂作意者：由說攝樂作意位中，已能除遣煩惱麤重，愛樂於斷、愛樂遠離故。

申五、觀察作意

**於諸相觀察言，顯示觀察作意。**

　　於諸相觀察言顯示觀察作意者：由說觀察作意，鄭重觀察，修習對治，時時觀察先所已斷故。

申六、加行究竟作意

**加行究竟言，顯示加行究竟作意。**

　　加行究竟言顯示加行究竟作意者：由說加行究竟作意，能捨所有下品所有煩惱故。

申七、加行究竟果作意

**能離欲界欲，及離色界欲，入真諦現觀，能離一切欲等言，顯示世間、出世間加行**[^5]**究竟果作意。**

　　能離欲界欲等言顯示世間出世間加行究竟果作意者：由說加行究竟果作意，能正領受彼諸作意善修習果故。

癸三、建立體義伽他2　子一、結前生後

**已釋意趣義聖教伽他。今當建立體義伽他。**

　　今當建立體義伽他者：宣說法要，是名為體。開顯理趣，是名為義。如後嗢柁南曰：惡說貪流怖，類譽池流貪，作劬勞得義，論議十四種。分別體義，如應當知。

子二、辨釋體義2　丑一、初辨釋2　寅一、辨體13　卯一、惡行2　辰一、舉頌言

**如頌言：**

**　於身語意諸所有　一切世間惡莫作**

**　由念正知離諸欲　勿親能引無義苦**

辰二、長行釋2　巳一、別釋頌3　午一、釋初二句2　未一、標

**今此頌中，所言惡者，謂諸惡行。於一切種、一切因緣、一切處所**[^6]**所有惡行皆不應作。**

　　所言惡者謂諸惡行者：謂由造作不善身語意業，令墮世間諸惡趣中，故名惡行。如是惡行，是有果法，由是頌言：於身語意諸所有，一切世間惡莫作。

未二、釋3　申一、一切種

**云何於一切種不作惡耶？謂由身語意不造眾惡故。**

申二、一切因緣

**云何於一切因緣不作惡耶？謂由貪瞋癡所生諸惡終不造作故。**

申三、一切處所

**云何於一切處所不作惡耶？謂依有情事處及非有情事處不造眾惡故。**

午二、釋第三句4　未一、徵

**云何由念正知遠離諸欲？**

未二、標

**謂斷事欲及斷煩惱欲故。**

未三、釋2　申一、舉勝方便2　酉一、斷事欲3　戌一、徵

**云何斷事欲？**

戌二、釋

**謂如有一，於如來所證正法毗奈耶中得清淨信，了知居家迫迮，猶如牢獄，思求出離，廣說乃至由正信心，捨離家法，趣入非家，然於欲貪猶未永離。**

戌三、結

**如是名為斷除事欲。**

　　云何斷事欲等者：此說生善法欲及正出家。如聲聞地釋相應知。（陵本二十一卷六頁1832）

酉二、斷煩惱欲2　戌一、徵

**云何斷煩惱欲？**

戌二、釋

**謂彼既出家已，為令欲貪無餘斷故，往趣曠野山林，安居邊際臥具，或住阿練若處，乃至或在空閑靜室。於諸事欲所起一切煩惱欲攝妄分別貪，為對治故，修四念住。**

　　往趣曠野山林等者：此說愛樂遠離，居遠離處，安住邊際臥具故。此中妄分別貪，謂於諸欲起妄分別。決擇分說：又有一分棄捨諸欲而出家者，仍於諸欲起妄分別；為令了知虛妄分別亦是欲已，尋復棄捨，故顯分別亦是欲相。（陵本五十八卷十九頁4768）此說妄分別貪為所對治，義應準知。

申二、顯遠離相2　酉一、斷事欲2　戌一、由正念

**或復還出，依近聚落、村邑而住，善護其身、善守諸根、善住正念而入聚落。**

　　善護其身等者：聲聞地說：又如所往，如是應往。不與暴亂惡象俱行，不與暴亂眾車、惡馬、惡牛、惡狗而共同行，不入鬧叢，不蹈棘刺，不踰垣牆，不越坑塹，不墮山崖，不溺深水，不履糞穢。（陵本二十四卷十五頁2051）是名善護其身。於不應觀所有眾色，當攝其眼，善護諸根；於所應觀所有眾色，應善住念而正觀察。如聲聞地廣釋其相。（陵本二十四卷十六頁2052）是名善守諸根，善住正念。

戌二、由正知

**或復村邑遊行旋反，去來進止恆住正知，為解睡眠及諸勞倦。**

酉二、斷煩惱欲2　戌一、顯所依2　亥一、正念

**彼即於是四念住中，善安正念為依止故；**

　　去來進止恆住正知等者：此說一切種正知而住。謂若往、若還正知而住，乃至解勞睡時正知而住。如聲聞地廣說應知。（陵本二十四卷九頁2031）文中恆住正知下，疑脫乃至二字。

**為欲永斷欲貪隨眠，修習對治。**

　　為欲永斷欲貪隨眠修習對治者：謂於身、受、心、法住循觀時，能正除遣淨、樂、常、我四種顛倒，是名修習對治。轉增勝故，害彼麤重，是名永斷欲貪隨眠。

亥二、正知

**又即以彼正知而住為依止故，遠離諸蓋，身心調暢，有所堪能，熾然方便修斷寂靜。**

戌二、顯證得

**彼由如是念及正知為依止故，便能證得煩惱欲斷，遠離諸欲，乃至於初靜慮具足而住。**

未四、結

**如是能於受用欲樂行邊，劣、鄙、穢性諸異生法，若斷若知。**

　　遠離諸蓋等者：謂於五蓋淨修心已，心離蓋纏，獲得少分身心輕安、心一境性，是名身心調暢，有所堪能。以此為依，善勤修習淨惑所緣加行，是名熾然方便修斷寂靜。

午三、釋第四句2　未一、引無義苦3　申一、徵

**何等名為引無義苦？**

申二、釋

**謂如有一，若諸沙門、或婆羅門，行自苦行，於現法中，以種種苦自逼自切，周遍燒惱。自謂我今由現法苦所逼惱故，解脫當苦。雖求是事而自煎逼，彼於此事終不能得，然更招集大損惱事。**

申三、結

**如是名為引無義苦。**

未二、勸勿親近

**諸聖弟子，能於如是受用自苦行邊能引非聖無義苦法善了知已，遠而避之，不親、不近，亦不承事。**

　　遠而避之不親不近亦不承事者：謂於行自苦行沙門、或婆羅門應知。

巳二、略辨義2　午一、標差別

**復次，今當略辯上所說義。云何略辯？謂諸有情有二種滿。一、增上生滿，二、決定勝滿。**

　　謂諸有情有二種滿等者：增上生道，名增上生。決定勝道，名決定勝。由此為因，成辦彼果，名之為滿。

**增上生滿者，謂往善趣。決定勝滿者，謂愛盡、離欲、寂滅、涅槃。於此二滿及與障礙，能斷能證，是名略義。**

　　謂愛盡離欲等者：攝異門分說：言愛盡者，謂不希求未來事故。言離欲者，謂無現在受用喜樂故。所言滅者，謂餘煩惱斷故。言涅槃者，謂無餘依故。（陵本八十三卷二十二頁6348）今應準知。

午二、配釋頌

**若於一切種、一切因緣、一切處所不作惡行，彼便能斷增上生滿所有障礙，亦能證得增上生滿。若於受用欲樂行邊及於受用自苦行邊決定遠離，彼便能斷**[^7]**決定勝滿所有障礙，亦能證得決定勝滿。當知是名此中略義。**

卯二、應說2　辰一、舉頌言

　**應說想眾生　依應說安住　不了知應說　而招集生死**

**　若了知應說　於說者無慮　由無有此故　他不應譏論**

**　若計等勝劣　彼遂**[^8]**興諍論　於三種無動　等勝劣皆無**

**　斷名色愛慢　無著煙寂靜　無惱希不見　此彼天人世**

辰二、長行釋2　巳一、別釋頌4　午一、初頌2　未一、顯義4　申一、釋應說2　酉一、標說一切

**此四頌中，初言應說者，謂一切有為法。所以者何？諸有為法，皆三種言事之所攝故。**

酉二、別簡今義2　戌一、標

**今此義中，說妙五欲以為應說。**

戌二、釋3　亥一、第一義

**又妙五欲，諸餘沙門、婆羅門等，從施主邊以言求索，故名應說。**

亥二、第二義

**又諸君主於妙五欲，從僕使等，以言呼召**[^9]**而受用之；由是因緣，亦名應說。**

亥三、第三義

**又諸受欲者，於妙五欲不能自然善知過患，唯除諸佛及佛弟子，為其宣說彼過患已，乃能了知；由是因緣，亦名應說。**

　　諸有為法皆三種言事之所攝故者：謂過去言事、未來言事、現在言事，是名三種言事。如攝釋分說。（陵本八十一卷十頁6196）由是諸有為法，得應說名。

申二、釋安住

**諸受欲者，於諸欲中不正思惟，而取其相，亦取隨好，即於彼欲便生愛染，受用耽嗜，乃至堅著。**

　　諸受欲者至乃至堅著者：受用欲時，五識相應非理作意取所行相，是名不正思惟而取其相。從此無間俱生分別意識，隨先所聞名句文身，種種分別彼所行相，是名亦取隨好。於已得欲，樂著受用，是名愛染。或復耽嗜、饕餮、迷悶、堅執湎著而為受用，是名耽嗜，乃至堅著。如是諸相，皆貪異名。攝異門分別釋應知。（陵本八十四卷十六頁6400）

申三、釋不了知2　酉一、於過患

**又於諸欲不如實知有眾過患。所謂諸欲無常、虛、偽、空無有實，敗壞之法，猶如幻事誑惑愚夫，甚少愛味，多諸過患。**

　　所謂諸欲無常等者：謂彼諸欲似常顯現，而實非常，故說無常。似我顯現，而實無我，是故說虛。似淨顯現，而實不淨，是故說偽。似樂顯現，而實唯苦，故說空無有實。由此諸義，宣說諸欲名為妄法。彼纔生已，任運滅壞，而非常住，是故亦名敗壞之法。由諸愚夫於彼諸欲不如實知，是故長夜恆被欺誑，猶如幻事，能為誑惑；諸聰慧者則不如是，如實知故；由是說言猶如幻事誑惑愚夫。義如攝異門分說。（陵本八十四卷一頁6351）

酉二、於出離

**亦不如實了知如是少味多患諸欲出離。所謂於彼欲貪調伏，乃至超越，是其出離。**

申四、釋招集生死2　酉一、造諸行

**彼既如是不見過患、不知出離而受諸欲；由是因緣，便於欲界生為根本所有諸行深起樂著。**

　　所謂於彼欲貪調伏等者：攝異門分說：毗奈耶，由了相、勝解作意；斷，由遠離等作意；超越，由方便究竟果作意。（陵本八十三卷十七頁6328）此說調伏，即毗奈耶。略不說斷，故於文中置乃至言。如是漸次是出離相。

酉二、受生死

**又復造作生為根本所有業已，受欲界生，生已死滅，生已殞歿。**

未二、結頌

**如是故言：應說想眾生，依應說安住；不了知應說，而招集生死。**

午二、第二頌3　未一、顯義2　申一、釋了知應說3　酉一、舉遇勝緣

**若遇善士，得聞正法，如理作意，則於諸欲如實了知過患出離。所謂諸欲無常、虛、偽，廣說乃至欲貪超越。**

酉二、淨信出家

**彼於如來所證正法毗奈耶中得清淨信，便於諸欲深見過患轉復增勝；遂能捨離若少若多財寶、庫藏、眷屬、遊從，以正信心，捨離家法，趣於非家。所謂一切生老病死皆悉永滅。**

　　所謂一切生老病死皆悉永滅者：謂為自調、自靜、自般涅槃，正信出家，故作是說。

酉三、無邪祈願

**如是出家，無所願求修行梵行。謂我由此持戒精進修梵行故，當得生天，或異天處。**

申二、釋無慮他論2　酉一、標

**彼無如是邪祈願故，於己**[^10]**不見、不恐不慮他所譏論。**

　　於己不見不恐不慮他所譏論者：於己無有邪願修行梵行，了知不應為他有所譏論，是名不見。若有譏論，知不應理，心無憂慼，是名不恐不慮。

酉二、釋

**謂他不應如是譏論、怨尤、訶責，告言：賢首！汝今何為成就盛年，捨現妙欲，不隨親戚之所願樂，而更希求待時諸欲，誓修梵行耶？**

未二、舉頌

**如是故言：若了知應說，於說者無慮；由無有此故，他不應譏論。**

　　由無有此故他不應譏論者：謂無邪願，名無有此，更不希求待時諸欲故。

未三、結意

**此即成就清淨尸羅及清淨見。何以故？由見顛倒，發起於慢；慢**[^11]**所持故，與餘沙門、婆羅門等共興諍論。由此因緣，說如是見為諍根本。**

　　由見顛倒發起於慢者：於諸行中妄執有我，名見顛倒。此為根本，有我慢生，是名發起於慢。

午三、第三頌2　未一、顯義2　申一、釋初半頌

**若有沙門、或婆羅門，依等勝劣諍根本見，心現高舉；由此因緣，遂與餘沙門、婆羅門等遞相諍論。**

申二、釋後半頌3　酉一、釋頌言

**依止我勝、我等、我劣三種慢類，立己**[^12]**為勝、或等、或劣。若聖弟子，非我、我所、我慢所動，乃至亦非我當非有想非無想所動；了知諸行皆眾緣生，於諸行中唯見法性，尚不以己校量於他為勝等劣，況起見慢而興諍論。**

　　況起見慢而興諍論者：此中見言，非唯我見。聞所成地說：依諸見興種種論、興怨害論，是名諍論。（陵本十五卷五頁1290）其義應知。

酉二、辨妨難

**彼聖弟子，雖於**[^13]**他所顯揚自宗，摧伏他論；然於諸法，唯為法性緣於慈悲。謂當云何若有於我所說妙義一句領解，如是如是正修行者，令彼長夜獲得大義利益安樂，亦令如來正法久住。不依見慢及為利養恭敬因緣，而興諍論。**

　　然於諸法唯為法性緣於慈悲者：菩薩地說：若諸菩薩，住唯法想增上意樂，正觀唯法假說有情，修慈俱心，當知即此名法緣慈。（陵本四十四卷十頁3573）如說緣慈，緣悲亦爾。又復此相，菩薩與諸聲聞及獨覺共，不共外道，故此唯說彼聖弟子。

酉三、顯清淨

**如是不為希求現法諸妙欲故，誓修梵行。彼由如是修梵行故，遠離邪願及諸邪見，棄捨貪求利養恭敬，於一切種皆得清淨。輝光熾然，無不普燭；諸天世人唯當讚美，不應譏論。**

　　於一切種皆得清淨者：此一切種，謂諸梵行，即三十七菩提分法。

**又能超度生老病死。**

未二、結頌

**如是故言：若計等勝**[^14]**劣，彼遂興諍論；於三種無動，等勝劣皆無。**

　　於三種無動等勝劣皆無者：此中三種，謂即我等、我勝、我劣三種慢類。不為彼動，故不立己為等、或勝、或劣，由是說言等勝劣皆無。

午四、第四頌2　未一、顯義4　申一、釋斷名色

**言名色者，謂五取蘊。若有於彼觀見為苦，當諦現觀於五取蘊盡見苦時，於五取蘊所有貪愛，由意樂故皆說為斷，非隨眠故。**

　　若有於彼觀見為苦等者：此說見道位中於五取蘊證苦現觀，名觀見苦。當於爾時，得苦法智忍及苦法智，苦類智忍及苦類智；於現見、不現見五取蘊中盡見為苦。然於集諦所有貪愛，由失念故，或起現行，暫作意時速能除遣；由是說言由意樂故皆說為斷，非拔隨眠名為斷故。

申二、釋斷愛慢無著

**彼若即如已**[^15]**所得道轉更修習，於其我慢無餘斷滅，成阿羅漢，諸漏永盡。**

　　彼若即如已所得道轉更修習者：此說修道位中修習如所得道，如所已得無漏聖道轉更修習故。修所成地釋義應知。（陵本二十卷二十三頁1797）

**由已證得阿羅漢果，心善解脫，便於自身、自身眾具、纏及隨眠皆悉永斷，離愛、離憍、離諸放逸。**

申三、釋煙寂靜無惱無希2　酉一、總標

**彼由如是離愛、離憍、離放逸故，名煙寂靜。無有燒惱，亦無希望。**

　　離愛離憍離諸放逸者：愛有四種，謂愛、順後有愛、喜貪俱行愛、彼彼喜樂愛。憍有七種，謂無病憍、少年憍、長壽憍、族姓憍、色力憍、富貴憍、多聞憍。放逸有五，謂前際俱行、後際俱行、中際俱行、先時所作及諸隨行。如是種種，依於自身及眾具起，阿羅漢位心善解脫，無此過失，由是說言離愛、離憍、離諸放逸。

酉二、別釋3　戌一、釋煙寂靜2　亥一、正辨相2　天一、徵

**云何名為煙寂靜耶？**

天二、釋2　地一、煙名3　玄一、標

**煙名為愛。**

玄二、徵

**何以故？**

玄三、釋2　黃一、舉喻

**如世間煙，是火前相，能損眼根，便為擾亂，令不安住。**

黃二、合法

**愛亦如是，是貪瞋癡火之前相，能損慧眼，亂心相續。謂能引發無義尋思。**

地二、寂靜

**彼於此愛已斷已知，乃至令其於當來世成不生法，名煙寂靜。**

亥二、顯無染

**彼既如是煙靜離著，雖復追求命緣眾具，非不追求；然能解脫貪愛追求，所求無染。**

戌二、釋無惱2　亥一、徵

**云何無惱？**

亥二、釋3　天一、不為貪惱所惱

**謂彼如是現追求時，若他自施，或勸餘施，施時殷重非不殷重，精而非麤，多而非少，速而非緩，然不愛味。於所得物無染受用，不生耽吝乃至堅著。如是受用命資具時，不為貪惱之所燒惱。**

天二、不為瞋惱所惱

**若彼施主自不能施，或障餘施，設有所施，現不殷重，不現殷重，乃至遲緩而不急速，然不嫌恨。由此因緣，不生恚惱。又於受用所得物時，不慼不念，無損害心及瞋恚心。如是不為瞋惱所惱。**

　　不慼不念等者：不慼，謂於得麤弊物。不念，謂於得淨妙物。無損害心及瞋恚心，謂於施主、施者，或於同梵行者。

天三、不為癡惱所惱

**又於所得若精若麤，於受用時，深見過患，善知出離，安住正念，遠離愚癡。如是不為癡惱所惱。**

戌三、釋無希2　亥一、徵

**云何無希？**

亥二、釋2　天一、釋名

**希**[^16]**名希望，繫心有在。**

天二、辨相2　地一、於財物

**彼不擎鼻**[^17]**內懷貪願，往趣居家。謂剎帝利大宗葉家，或婆羅門、長者、居士大宗葉家。我當從彼獲得上妙應所噉食，乃至財寶、衣服、餚膳、諸坐臥具、病緣醫藥供身什物。如是追求及與受用，於此財物都無希望。**

地二、於壽命

**又彼恆常安住死想。謂過夜分入晝分中，復過晝分還入夜分，於其中間我有無量應死因緣，如經廣說。所謂發風，乃至非人之所恐怖。由此因緣，所為追求、所為受用所有財物，於此壽命亦無希望。**

申四、釋不見此彼天人世2　酉一、於天人2　戌一、於因中

**如是無著、煙寂靜、無燒惱、無希望故，於此天人、帝釋、自在、世主天等所有因中都不可見。**

戌二、於果中

**於彼天人諸因果中，亦不可見。**

酉二、於天人世間2　戌一、於此四洲等

**又於此四洲天人世間，及彼餘處都不可見。**

戌二、於此世界等

**又於此世界天人世間，及彼餘處都不可見。**

未二、結頌

**如是故言：斷名色愛慢，無著，煙寂靜，無惱希，不見此彼天人世。**

　　如是故言斷名色愛慢等者：謂如前說，斷名色中貪愛及慢，名斷名色愛慢。心善解脫，便於自身、自身眾具、纏及隨眠皆悉永斷，是名無著。離愛、離憍、離諸放逸，名煙寂靜。不為貪瞋癡惱所惱，是名無惱。於妙財物及與壽命無有希望，是名無希。如是無著乃至無希，唯出世間、唯阿羅漢自內所證，是故於此於彼天人一切世間都不可見。

巳二、略辨義2　午一、辨所說相2　未一、第一義3　申一、初頌

**復次，初頌顯示待時諸欲，於欲邪行及邪行果。**

　　顯示待時諸欲等者：待時諸欲，即頌應說。於欲邪行，即頌想與安住及不了知。及邪行果，即頌招集生死。

申二、中二頌

**第二頌中，顯示捨欲應正道理，淨修梵行仍被譏論不應道理，及待時欲。如第二頌，第三亦爾。**

　　如第二頌第三亦爾者：第三頌中，更顯了知應說及不應譏論因緣，故言亦爾。

申三、後頌

**第四頌中，世尊顯示現所證法永離熾然，乃至智者內自所證。**

　　顯示現所證法永離熾然等者：頌言：斷名色愛慢，無著，煙寂靜。此顯現所證法永離熾然。頌言：不見此彼天人世。此顯智者內自所證。頌言：無惱無希。兼顯內證之所現相，故於文中說乃至言。

未二、第二義3　申一、初頌2　酉一、顯待時欲

**又初頌中，宣說諸欲是應說相，顯待時欲。由彼諸欲，非纔須時即便稱遂；要以言說為先，然後追求受用。**

酉二、顯安住等

**又顯於彼由想安住不了知故，起於邪行，及招生死邪行果報。**

申二、第二頌2　酉一、顯了知等

**第二頌中，顯於諸欲能了知故，離邪願故，修梵行故，離邪見故，離見根本我慢種故，遠離耽著利養恭敬故，棄捨諸欲應正道理。由此因緣，他所譏論不應道理。**

酉二、顯待時性3　戌一、標

**又顯諸欲是待時性。**

戌二、徵

**所以者何？**

戌三、釋

**若於先世不作福者，今雖用功，於所樂欲不能果遂。或唯今世造作福者，即於此時，其所樂欲亦不諧偶。由此因緣，後方成辦，所以諸欲名曰待時。**

申三、第四頌2　酉一、顯現所證

**第四頌中，顯示見斷煩惱斷故，即於現在證初沙門及沙門果；又修所斷煩惱斷故，即於現在證後沙門及沙門果。斷貪愛故，斷我慢故，如是顯示現所證法。**

　　即於現在證初沙門及沙門果者：聲聞地說：四沙門果。一、預流果，二、一來果，三、不還果，四、最上阿羅漢果。此中云何名沙門？云何名果？謂聖道名沙門，煩惱斷名果。（陵本二十九卷十三頁2446）此說證初沙門及沙門果，及下所說證後沙門及沙門果，義應準知。沙門果中，預流為初，阿羅漢為後，故作是說。

酉二、顯令他知

**又離著故，煙寂靜故，顯示永離熾然，乃**[^18]**至智者自內所證。彼得如是內所證法，云何令他當得了知？由無燒惱、無所希望相所表故。**

午二、辨所為相2　未一、前三頌為諸天說

**此中前三頌，顯示世尊為諸天說，苾芻不能顯揚如來聖教大義，而我獨能。說是語時，彼既領悟，於苾芻所生陵**[^19]**懱心及於自身心生憍慢皆得除滅。**

未二、第四頌為顯聖教

**第四頌中，廣顯如來聖教大義。**

卯三、欲貪2　辰一、舉頌言2　巳一、問

　**欲貪所摧蔽　我心遍燒然　唯大仙哀愍　為說令寂靜**

巳二、答

　**由汝想顛倒　令心遍燒然　是故常遠離　引貪淨妙相**

**　汝當修不淨　常定於一境　為貪火速滅　數數應澆灌**

**　觀非妙諸行　為苦為無我　亦繫念於身　多修習厭離**

**　修習於無相　壞慢及隨眠　由於慢現觀　當證苦邊際**

辰二、長行釋2　巳一、別釋頌4　午一、釋第二頌2　未一、想顛倒2　申一、徵

**云何想顛倒？**

申二、釋

**謂於不淨境，捨不淨相；不正思惟，取淨妙相及取隨好。**

未二、遠離引貪淨相2　申一、徵

**云何遠離引貪淨相？**

申二、釋

**謂如有一，見少盛色應可愛樂諸母邑已，便攝諸根而不隨念。**

　　謂如有一見少盛色應可愛樂諸母邑已等者：謂有母邑殊勝，幼少盛年，美妙形色，名可愛樂。若見是已，應自了知，能壞梵行、能障梵行，當攝其眼，善護諸根，而不取相及與隨好，不令種種諸惡不善尋思現行，名攝諸根而不隨念。

午二、釋第三頌初二句2　未一、徵

**云何常定一境修習不淨？**

未二、釋2　申一、依外2　酉一、取相

**謂如有一，先以巧便取於賢善三摩地相，所謂青瘀乃至白骨，或骨瑣相。**

酉二、思惟

**即以此相，於現所得可愛境界，繫念思惟；如前所取，後亦如是。**

　　如前所取後亦如是者：如前賢善定中巧便所取諸不淨相，於現所得可愛境界，亦復思惟種種不淨，是故說言後亦如是。

申二、依內

**又於內身或自、或他，觀察種種不淨充滿。謂此身中有髮有爪，乃至便利種種不淨。**

　　謂此身中有髮有爪等者：此謂內身朽穢不淨。如聲聞地廣說應知。（陵本二十六卷十九頁2230）

午三、釋第四頌2　未一、初半頌2　申一、觀苦2　酉一、徵

**云何觀察非妙諸行以之為苦？**

酉二、釋

**謂如有一，作是思惟：見少盛色應可愛樂諸母邑已，所生貪愛受用希望，即是集諦，為眾苦因。**

　　所生貪愛受用希望者：此中貪愛，唯說婬欲婬貪。於此若起有相分別、親昵分別、喜樂分別、侵逼分別、極親昵分別，名受用愛。若起引發分別、覺悟分別、合結分別，名希望愛。

**由此故生，生已老死，愁歎憂苦種種擾惱從此而生。**

　　由此故生生已老死等者：此中生老死苦，謂由內身變異所引。愁歎憂苦種種擾惱，謂由境界變異所引。愁等差別，如攝事分別釋應知。（陵本八十八卷四頁6644）

申二、觀無我2　酉一、徵

**云何觀察非妙諸行以為無我？**

酉二、釋

**謂如有一，作是思惟：於我身形、女身形中，都無有我及有情等，誰能受用，誰所受用；唯是諸行，唯是諸法，從眾緣生。**

　　觀察非妙諸行以為無我者：觀察諸行唯是不淨，是名非妙。於中都無自我、他我，是名無我。

未二、後半頌2　申一、徵

**云何繫念於身多修厭離？**

申二、釋2　酉一、依貪行補特伽羅辨3　戌一、標種類

**謂如有一，性是猛盛欲貪種類。**

戌二、出損壞

**由是猛盛欲貪類故，雖攝諸根，然被貪欲損壞其心；雖復作意思惟不淨、苦及無我，亦為欲貪損壞其心。**

戌三、明修斷2　亥一、舉方便

**由此因緣，彼依不淨、或苦、無我作意思惟，權時厭毀、違逆、不順，於身念住繫念在前。**

　　權時厭毀違逆不順者：厭毀，謂於已生貪欲。違逆，謂於正生貪欲。不順，謂於當生貪欲。如是三世差別應知。

**親近、修習、若多修習。彼由多住如是行故，便能斷此猛盛欲貪。若攝諸根，不為欲貪損壞其心；若復作意思惟不淨、苦及無我，亦不貪欲損壞其心。**

亥二、簡斷相

**彼由修習如是行故，諸欲貪纏但現行斷，非隨眠斷。**

　　親近修習若多修習者：由正修習聞所成慧，說名親近；由正修習思所成慧，能入修故，說名修習；由正修習修所成慧，名多修習。又由修習了相作意，故名親近；唯除加行究竟作意，由正修習諸餘作意，故名修習；修習加行究竟作意，名多修習。是名第二三種差別。如攝事分說。（陵本八十六卷十七頁6536）其義應知。

酉二、依凡聖一切相續辨3　戌一、標

**又此欲貪纏及隨眠，略於二種補特伽羅相續可得。**

戌二、列

**一、於異生相續可得，二、於有學相續可得。**

戌三、辨2　亥一、明有學

**雖有一分有學身中亦不可得，然於下貪由永斷故，已得安隱；上貪未斷，不得安隱。**

　　雖有一分有學等者：一分有學，謂不還果。彼於下分貪結已斷，未斷上分貪結，故作是說。下分貪結，謂欲界貪；上分貪結，謂色無色界貪。

亥二、簡無學

**無學身中，中界、妙界所有欲貪**[^20]**尚不可得，何況劣界。以無學者下上貪斷，於一切分已得安隱。**

　　中界妙界所有欲貪等者：此中中界，謂即色界。妙界，謂無色界。劣界，謂即欲界。由相待別，立此異名。

午四、第五頌2　未一、顯義2　申一、壞慢隨眠2　酉一、由了知

**了知是已，未離欲貪一分學者，於後無學心生願樂，見般涅槃寂靜功德。**

　　未離欲貪一分學者者：此中一分學者，亦謂不還。由未永斷中界、妙界所有欲貪，是故說言未離欲貪。

酉二、由修習

**不復思惟一切相故，恆正思惟無相界故，**

　　不復思惟一切相故等者：此說入無相定二種因緣。云何無相定？謂即於彼諸取蘊滅，思惟寂靜，心住一緣。如三摩呬多地釋。（陵本十二卷九頁1001）由見涅槃寂靜功德，是故思惟入無相定。

**於無相定勤修學故，**

　　於無相定勤修學故者：修無相定有二差別。一者、方便，二、方便果。言方便者，數數策勵思擇安立，於彼諸相未能解脫；由隨相識，於時時中擾亂心故。彼復數數自策自勵思擇安立，方能取果，解脫隨相。於此解脫又解脫故，不自策勵思擇而住，是故名為極善解脫。如三摩呬多地說。（陵本十二卷九頁1002）是名於無相定勤修差別。

**又即於此多修習故，永斷三界修斷我慢。**

申二、證苦邊際

**由此斷故，說名無學離三界欲，上下貪斷，已得安隱。一切苦因皆捨離故，證得一切眾苦邊際。**

未二、結頌

**如是故言：修習於無相，壞慢及隨眠；由於慢現觀，當證苦邊際。**

　　又即於此多修習故者：此謂有學觀察無我無漏之想，於此修習永斷我慢。攝事分說：於見道中，既住無漏無我想已，於上修道，由有學想永害我慢，隨得涅槃二種皆具。（陵本八十六卷十八頁6539）

巳二、略辨義2　午一、標

**復次，今當略辯上所說義。謂顯貪欲由是而生，由是寂靜及彼寂靜，當知是名此中略義。**

午二、釋3　未一、貪欲由是生3　申一、徵

**云何貪欲由是而生？**

申二、標

**謂五因故。**

申三、列

**一、由淨妙想，二、由欣樂樂，三、由有情想，四、由猛盛貪，五、由隨眠有餘未盡。**

未二、貪欲由是寂靜3　申一、徵

**云何欲貪**[^21]**生已，由是寂靜？**

申二、標

**謂五因故。**

申三、列

**一、由作意思惟不淨，二、由作意思惟於苦，三、由作意思惟無我，四、由繫念多修厭離，五、由隨眠無餘永滅。**

未三、貪欲寂靜4　申一、徵

**云何寂靜？**

申二、標

**謂此寂靜略有二種。**

申三、列

**一者、現行寂靜；二者、永斷隨眠，當來不起。**

申四、配

**由前四種寂靜因緣，成初寂靜；由第五因，第二成就。**

卯四、暴流2　辰一、舉頌言2　巳一、問

　**云何苾芻多所住　越五暴流當度六**

**　云何定者能度廣　欲愛而未得腰舟**

巳二、答

　**身輕安心善解脫　無作繫念不傾動**

**　了法修習無尋定　憤愛惛沈過解脫**

**　如是苾芻多所住　越五暴流當度六**

**　如是定者能度廣　欲愛而未得腰舟**

辰二、長行釋4　巳一、標緣起

**此因天女所問伽他。**

巳二、別釋頌2　午一、出體

**暴流有六。謂眼暴流能見諸色，乃至意暴流能了諸法。**

午二、釋義3　未一、越五暴流2　申一、釋2　酉一、舉眼所識色2　戌一、得身輕安2　亥一、辨因緣2　天一、由住正念

**佛聖弟子有學見跡，於隨順喜眼所識色，不住於愛；於隨順憂眼所識色，不住於恚；於隨順捨眼所識色，數數思擇，安住於捨。**

　　於隨順喜眼所識色等者：此中意說依耽嗜喜，依耽嗜憂，依耽嗜捨，名喜憂捨。云何依耽嗜喜？謂於眼所識色，可喜、可樂、可意、可愛，能引起欲，深可染著[^22]，或由得現所得，或由隨念先時所得，而生於喜，如是相喜，名依耽嗜喜。云何依耽嗜憂？謂於眼所識色，可喜、可樂，乃至可染，或由不得現所得，或由隨念先時所得，若已過去、若盡、若滅、若離、若變，而生於憂，如是相憂，名依耽嗜憂。云何依耽嗜捨？謂愚癡、無智、無聞異生，於眼所識色，顧戀於捨，執著諸業，趣向於色、依止於色、不捨於色、不超過色，於此中捨，是名依耽嗜捨。此如顯揚論說。（顯揚論五卷十頁31,504b）佛聖弟子，於此依耽嗜喜心生厭離，是故說言不住於愛。於此依耽嗜憂心生厭離，是故說言不住於恚。於此依耽嗜捨心生厭離，是故說言數數思擇，安住於捨。此安住捨，謂出離捨應知。

天二、由修律儀

**彼設已生或欲貪纏、或瞋恚纏、或愚癡纏，三身為緣，所謂喜身、憂身、捨身；而不堅著乃至變吐。**

　　彼設已生或欲貪纏等者：謂由依耽嗜喜、或憂、或捨，三身為緣，現在已生貪瞋癡纏，佛聖弟子不堅執著。或永棄捨，令諸纏斷；或永變吐，令隨眠斷；由是說言而不堅著乃至變吐。

**由是因緣，於屬三身諸煩惱纏得不現行，輕安而住。**

亥二、簡所得

**如是名為得身輕安，而未能得心善解脫。由彼隨眠未永斷故。**

戌二、心善解脫

**彼於後時，又能永斷屬彼隨眠，即於屬彼諸煩惱中遠離隨縛。如是乃名即於三身貪瞋癡所心善解脫。**

酉二、例餘所識法

**如於眼所識色，乃至於身所識觸，當知亦爾。**

　　即於屬彼諸煩惱中遠離隨縛者：謂能遠離繫屬彼貪瞋癡諸煩惱纏種子隨縛故。

申二、結

**如是已斷五下分結，越五暴流。謂越眼暴流能見諸色，乃至越身暴流能覺諸觸。**

未二、當度第六3　申一、標

**如是越度五暴流已，餘有第六意暴流在。為當越度，復修無作、無動、繫念。**

　　復修無作無動繫念者：此中無作，謂無餘依滅。於此位中，不作現在諸業煩惱所依處故。如集論說。（集論五卷十五頁31,682b）言無動者，謂一切相皆遠離故。如攝異門分說。（陵本八十三卷二十一頁6344）餘如下釋。

申二、釋2　酉一、第一義2　戌一、辨相3　亥一、無作2　天一、徵

**云何無作？**

天二、釋2　地一、由無我慢

**謂於涅槃心生願樂，不為我慢之所傾動；無所思惟，亦無造作。**

地二、由無我執

**又不為彼計我我所當來是有，乃至我當非想非非想等之所傾動；無所思惟，亦無造作。**

亥二、無動2　天一、徵

**云何無動？**

天二、釋2　地一、無上分結

**謂不為彼上分諸結纏繞其心；無動無變，亦無改轉。**

　　無動無變亦無改轉者：無動，如前釋。言無變者，謂貪愛盡故，於諸境界無轉變故。言無改轉者，謂永離諸趣差別轉故。如集論說。（集論五卷十四頁31,682a）

地二、無諸定愛

**又於隨一寂靜諸定，不生愛味、戀慕、堅著。**

亥三、繫念2　天一、徵

**云何繫念？**

天二、釋

**謂為斷彼上分諸結，於其內身住循身觀，如是乃至廣說念住。**

戌二、顯業2　亥一、別

**彼由如是修無作故，斷諸生愛；修無動故，斷諸定愛。此離現行，說名為斷。修繫念故，為令一切上分諸結無餘永斷，修習對治。**

亥二、總

**如是修習無作、繫念、不傾動故，能令一切上分諸結無餘永斷，是名越度第六暴流。謂意暴流能了諸法。**

　　不生愛味戀慕堅著者：三摩呬多地說：唯聞初靜慮等所有功德，於上出離不了知故，入彼定已，便生愛味，戀著堅住，是名愛味相應靜慮等定。（陵本十二卷三頁969）翻彼應知說名無動，不為愛味煩惱所動亂故。

酉二、第二義3　戌一、標差別

**復有差別。**

戌二、釋無動2　亥一、徵

**云何無動？**

亥二、釋2　天一、辨修

**言無動者，是慈善根，無瞋性故。由此因緣，諸聖弟子於薩迦耶斷除邪願，修奢摩他、毗鉢舍那。由彼慈故，修奢摩他；由念住故，修毗鉢舍那。**

　　於薩迦耶斷除邪願者：謂修慈定，依法緣慈，不見實有自他差別，故於自他無有希願，是名於薩迦耶斷除邪願。

天二、顯業

**如是正修行者，於能隨順斷上分結三心修習，速得圓滿。謂於上身無耽染心；於下有情無憤恚心；不放逸者，於上下境無染汙心。**

戌三、餘例前

**餘如前說。**

申三、結

**如是名為越五暴流，當度第六。**

　　於上下境無染汙心者：謂於色無色界及於欲界諸行為所緣時，不生染汙希求故。

未三、度廣欲愛2　申一、第一義2　酉一、方便修習2　戌一、了法

**云何了法？謂於苦法能了能觀，於集、滅、道法能了能觀。**

戌二、修無尋定2　亥一、徵

**云何修習於無尋定？**

亥二、釋2　天一、安住

**謂能了知如是法已，又復安住居家諸欲依持斷滅，及棄出中。**

　　安住居家諸欲依持斷滅及棄出中者：謂居家者略有七攝受事。一、自父母事，二、妻子事，三、奴婢僕使事，四、朋友官僚兄弟眷屬事，五、田宅邸肆事，六、福業事及方便作業事，七、庫藏事。如意地說。（陵本二卷十七頁165）既出家已，不顧如是諸欲依持，是名安住斷滅及棄出中。

**或於阿練若處，或於樹下空閑，於隨順喜眼所識色所有喜身，於隨順憂眼所識色所有憂身，於隨順捨眼所識色所有捨身，於此所緣無欲尋纏，心多安住；乃至亦無所生家世相應尋纏，心多安住。**

　　於此[^23]所緣無欲尋纏等者：攝事分說八種尋思。謂欲尋思、恚尋思、害尋思、親里尋思、國土尋思、不死尋思、輕懱相應尋思、家勢相應尋思。（陵本八十九卷九頁6747）今彼一切皆不現行，故於文中說乃至言。

天二、了知

**設起欲尋，乃至家世相應尋等，即能如實了知出離；不為欲尋之所障礙，乃至不為家世相應尋所障礙，而能靜慮、審慮、諦慮。**

酉二、施設越度2　戌一、釋過解脫

**由此方便，由此道修，能斷喜身染愛過失，能斷憂身憤恚過失，能斷捨身惛沈過失。諸纏斷故，身得輕安；隨眠斷故，於欲界繫三身染汙心善解脫。**

　　而能靜慮審慮諦慮者：此三差別，義當解了、等解了、近解了。攝異門分說：言解了者，於所知事作意發悟。等解了者，既發悟已，方便尋求。近解了者，求已決定。（陵本八十三卷十頁6306）

戌二、釋廣欲愛

**彼於爾時，名已越度廣大欲愛。謂於諸色乃至諸觸遍流行愛，若和合愛、若增長愛、若不離愛、若不合愛、若退減愛、若別離愛。**

　　若和合愛至若別離愛者：此釋遍流行愛六種差別。前三，謂於可意事境。後三，謂於不可意事境。由此遍於諸色乃至諸觸相續而生，是故說言遍流行愛。

**或於欲界復受生愛。**

　　或於欲界復受生愛者：此顯欲愛從受所生。謂樂受為緣，生和合愛至不離愛。苦受為緣，生不合愛至別離愛。前說事境是愛依處，此說諸受是愛因緣，故差別說。

申二、第二義2　酉一、釋無尋定

**復有差別。云何修習於無尋定？謂已得無尋無伺靜慮。**

酉二、餘例前說

**餘如前說。**

巳三、略辨義3　午一、標

**復次，今當略辯上所說義。**

午二、釋2　未一、天女問

**謂彼天女略問世尊三種要義。一者、下分結斷；二者、上分結斷方便；三者、即彼下分結斷方便，及如彼善斷。**

未二、世尊答2　申一、標隨應

**如是問已，爾時世尊隨應而答。**

申二、配釋頌3　酉一、下分結斷

**謂由身輕安、心善解脫，答彼所問下分結斷，非斷方便。**

酉二、上分結斷方便

**由無作、繫念、不傾動，答彼所問上分結斷方便，非斷。而於彼斷，天女類前亦即領解。**

　　而於彼斷天女類前亦即領解者：謂於彼上分結斷，天女類前下分結斷亦即領解。謂身輕安、心善解脫，亦是上分結斷所證相故。

酉三、下分結斷方便及如彼善斷2　戌一、舉問義

**唯餘下分結斷方便，及如彼善斷。**

戌二、隨應答2　亥一、斷方便3　天一、標

**爾時世尊先以修無尋定廣說差別，答斷方便。**

天二、列

**謂若能斷、如斷、所斷。**

天三、釋3　地一、能斷

**此中了法，說名能斷。**

地二、如斷

**修無尋定，說名如斷。**

地三、所斷

**所斷憤過，謂瞋恚品；所斷愛過，謂貪欲品；所斷惛沈過，謂愚癡品。如是名為能如所斷。**

亥二、如善斷2　天一、舉問義

**如是廣答斷方便已，唯有所餘如善斷在。**

天二、隨應答2　地一、標列

**復由第二修無尋定差別因緣，答其善斷。**

　　復由第二修無尋定差別因緣者：此說已得無尋無伺靜慮，名無尋定。由此因緣，能如善斷。

**言善斷者，謂畢竟斷、遠分斷、一切雜染斷。**

地二、隨釋

**由了知法故，釋畢竟斷；由修無尋定故，釋遠分斷；由貪瞋癡纏及隨眠一切斷故，釋一切雜染斷。**

午三、結

**當知是名此中略義。**

巳四、明問依2　午一、依有學

**又彼天女依諸有學未得勝意，**

　　依諸有學未得勝意者：於上分結心善解脫，是名勝意。一切有學皆所未得，由是說言未得腰舟。如下自釋，易可了知。

**已離欲貪，未離上貪，而興請問。**

午二、釋腰舟3　未一、出體

**意名腰舟。**

未二、引證

**如經說：慚軸意腰舟。**

未三、辨位

**於此腰舟猶未得者，說彼名為未得腰舟。此中何等名為腰舟？謂於諸結善解脫心。**

卯五、有怖2　辰一、舉頌言3　巳一、問

　**常有怖世間　眾生恆所厭　於未生眾苦　或復已生中**

**　若有少無怖　今請為我說**

巳二、答

　**天我觀解脫　不離智精進　不離攝諸根　不離一切捨**

巳三、讚

　**我觀極久遠　梵志般涅槃　已過諸怨**[^24]**怖　超世間貪欲**[^25]

辰二、長行釋3　巳一、釋初一頌半2　午一、初一頌2　未一、釋義2　申一、釋世間2　酉一、標一切

**今此頌中，始從欲界乃至有頂諸薩迦耶，皆名世間。**

酉二、簡今義2　戌一、標

**此中義者，意在欲界有樂有苦有情世間。**

戌二、釋2　亥一、有樂有情世間

**若諸有情，十資身具之所攝養，無所匱乏，身康無病，年未衰老，名為有樂有情世間。**

亥二、有苦有情世間

**與此相違，當知有苦有情世間。**

申二、釋怖厭2　酉一、總

**世間眾生，少分有樂，多分有苦。**

酉二、別2　戌一、怖未生苦3　亥一、標

**諸有有樂有情世間，常懷恐怖。**

亥二、釋

**勿我財寶王所侵奪，廣說乃至勿由此緣遭諸苦難。**

　　廣說乃至勿由此緣遭諸苦難者：謂我財寶，勿火焚燒，勿水漂蕩，勿宿惡作當令滅壞，勿現非理作業方便當令散失。如是等，是名此中廣說應知。由此諸緣，遭諸苦難，是故於此常懷恐怖。

**勿或風熱於內發動，乃至或人或非人等侵損我耶。**

亥三、結

**如是懼慮未來財寶變壞**[^26]**之苦及身壞苦，心常怖畏。**

戌二、厭已生苦

**諸有有苦有情世間，現為眾苦逼切身心，有苦、有憂、有愁、有箭、有諸擾惱，恆不安住。**

　　有苦有憂等者：此說有情世間眾苦差別。由逼切身，說名為苦；由逼切心，說名憂等。內懷冤結，名憂；悲傷心慼，名愁；常所隨逐，名箭；煩擾迷亂，名諸擾惱。如是一切，恆為有情世間所有，名有苦等，故不安住。

未二、結頌

**如是故言：常有怖**[^27]**世間，眾生恆所厭；於未生眾苦，或復已生中。**

午二、餘半頌

**由是因緣，彼天現見諸有有樂有情世間，樂非決定。請問如來，有決定樂無怖畏處。**

巳二、釋次一頌2　午一、別釋頌2　未一、釋密意2　申一、標

**爾時世尊，即為彼天方便示現，唯聖教中有如是處，非諸外道。**

申二、辨2　酉一、外論2　戌一、別斥其非2　亥一、不知過患3　天一、標種類

**謂如有一，住正法外所有沙門、或婆羅門，於現法中及當來世，諸欲過患不如實知。**

天二、舉方便

**由不知故，希求未來諸欲差別；捨現法欲，求後法欲，精勤受學所有禁戒。**

天三、出過非

**雖復安住如是禁戒，然無智慧，不護根門，不守正念，無常委念，乃至廣說。**

　　然無智慧等者：謂於善說正法毗奈耶中，無聞思修三所成慧，名無智慧。聲聞地說：密護根門，防守正念，常委正念，念防護意，行平等位。（陵本二十三卷一頁1943）翻彼應知不護根門，不守正念，無常委念，乃至廣說。

**彼不調攝諸根門故，於他所惠少小利養及與恭敬尚生愛味，隨起戀著，何況廣大。如是精勤受禁戒者，遠離智慧、密護根門，於現法欲尚不能斷，況後法欲。**

亥二、邪求解脫3　天一、標種類

**又即於彼，有一沙門、若婆羅門，於欲過患麤了知故，能越現法後法諸欲，而復欣求上離欲地。於非解脫起解脫想，斷棄諸欲便臻遠離。**

　　於欲過患麤了知故等者：依世間道，於欲界欲修過患想，了知彼欲有多過患，有多損惱，有多疫癘，有多災害，是名於欲過患麤了知義。而於上地起解脫想，發意欣求。由是因緣，於欲界欲能令斷滅及能棄捨，便處遠離邊際臥具，修習對治，名臻遠離。

天二、舉方便

**彼由精勤數多修習正思惟故，離欲欲界，乃至離欲無所有處。**

　　離欲欲界等者：謂於欲界生處不生希願，乃至無所有處生處不生希願故。

**由此因緣，捨下自體，愛上自體。**

　　由此因緣捨下自體愛上自體者：謂由厭離下地為因緣故，棄捨下地所得自體；及由欣求上地為因緣故，愛樂上地所得自體。

天三、出過非

**由愛彼故，於當來世尚不解脫下地自體，何況上地。**

　　由愛彼故等者：謂由愛彼上地自體，乃至非想非非想處，雖往彼生，終當退還，以彼薩迦耶欲未永離故。意地中說：若於一處有染欲，即說一切處有染欲。若於一處得離欲，即說於一切處得離欲。（陵本二卷二頁111）由此道理，說彼於當來世尚不解脫下地自體，何況上地。

戌二、總結非處3　亥一、標

**如是棄捨財寶自體迷失道者，雖復安住勇猛精勤，而不能得一向快樂無怖畏處。**

亥二、徵

**何以故？**

亥三、釋

**彼外道師尚於是處不見不識，況能為彼諸弟子等當廣開示。如是外道師及弟子所制論中，決定無有眾苦邊際。**

酉二、聖教

**與此相違，善說正法毗奈耶中，當知具足一切義利，乃至定有眾苦邊際。**

未二、結頌言

**依此密意，佛為彼天說如是言：天！我觀解脫，不離智精進，不離攝諸根，不離一切捨。**

　　不離智精進等者：由聞思修正勤修習瑜伽作用，名智精進；此簡外道唯受禁戒，而無智慧。密護根門，修根律儀，名攝諸根；此簡外道不護諸根，乃至廣說。離三界欲，不受後有，名一切捨；此簡外道捨下自體，愛上自體。

午二、略辨義3　未一、標

**復次，今當略辯上所說義。**

未二、釋

**謂為顯示惡說邪法毗奈耶中，師及弟子皆有衰損；善說正法毗奈耶中，皆具吉祥，於一切苦能證邊際。**

未三、結

**當知是名此中略義。**

巳三、釋後一頌2　午一、讚四功德2　未一、顯義2　申一、標

**爾時彼天聞佛世尊答所請問，歡喜踊躍，即以四種無上功德讚歎如來。**

申二、列

**謂佛世尊難出現故，出已能成利他行故，亦能建立自利德故，於自他利離染心故。**

未二、配頌2　申一、釋

**我觀極久遠，梵志般涅槃者，此讚世尊難出現德。已過諸怨者，此讚世尊利他行德。已過諸怖者，此讚世尊建自利德。超世間貪欲者，此讚世尊於自他利離染心德。**

申二、結

**如是四種功德差別。**

午二、讚三功德3　未一、標列義

**當知復有三種差別。謂難出現故，難可見故，建立自利利他行故。**

　　當知復有三種差別等者：此中難出現故，釋頌我觀極久遠，梵志般涅槃。難可見故，釋頌已過諸怨怖。建立自利利他行故，釋頌超世間貪欲應知。

**見者則能成就大義。**

未二、隨難釋

**成大義者，離染心故，遍一切生亦無眾罪。**

未三、結殊勝

**如是眾德，諸佛世尊最為殊勝，故以此相讚歎如來。**

**瑜伽師地論科句披尋記卷第十七**

[^1]: 磧砂無「中」字。

[^2]: 「貪」，磧砂作「耽」。

[^3]: 「常」，磧砂作「棠」。

[^4]: 「喜」，披尋記原作「善」。本論卷二十五原文為「喜」。

[^5]: 「加行」，磧砂作「方便」。

[^6]: 磧砂無「所」字。

[^7]: 磧砂無「斷」字。

[^8]: 「遂」，磧砂作「還」。

[^9]: 「召」，磧砂作「名」。

[^10]: 「己」，陵本作「已」。

[^11]: 磧砂無「慢」字。

[^12]: 「己」，陵本作「已」。

[^13]: 「於」，磧砂作「我」。

[^14]: 「等勝」，磧砂、大正、陵本作「勝等」。

[^15]: 「已」，大正作「己」。

[^16]: 「希」，磧砂作「望」。

[^17]: 「擎鼻」，磧砂作「驚畏」。

[^18]: 「乃」，大正、陵本作「及」。

[^19]: 「陵」，磧砂作「凌」。

[^20]: 「欲貪」，大正作「貪欲」。

[^21]: 「欲貪」，大正作「貪欲」。

[^22]: 「深可染著」，披尋記原作「染可染著」。顯揚論原文為「深可染著」。

[^23]: 「此」，披尋記原作「中」。原文作「此」。

[^24]: 「怨」，磧砂、大正、陵本作「恐」。

[^25]: 「欲」，磧砂、大正、陵本作「著」。

[^26]: 「壞」，磧砂作「有」。

[^27]: 「怖」，大正作「眾苦」。
