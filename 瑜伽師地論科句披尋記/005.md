# 瑜伽師地論科句披尋記卷第五

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中有尋有伺等三地之二**

午二、色界

**復次，於色界中初靜慮地受生諸天，即受彼地離生喜樂。**

　　於色界中初靜慮地至離生喜樂者：謂從欲界最初上進，創首獲得心一境性，是名為初。於一所緣繫念寂靜，正審思慮，故名靜慮。如初靜慮，漸次上進乃至第四，當知亦爾。初靜慮地，亦名離生喜樂地。所言離者，謂已離欲惡不善法故。所言生者，謂由離欲惡不善法無間所生故。言喜樂者，謂已獲得所希求義，及於喜中未見過失，有欣有喜，是名為喜；一切麤重已除遣故，及已獲得廣大輕安，身心調暢，有堪能故，是名為樂。如下聲聞地說。（陵本三十三卷十頁2700）先於此間修下中上初靜慮者，後生彼處受三天果，謂梵眾天、梵前益天、大梵天，是名初靜慮地受生諸天，既受生已，即受彼地所引離生喜樂。

**第二靜慮地諸天，受定生喜樂。**

　　第二靜慮地至定生喜樂者：第二靜慮地亦名定生喜樂地。所言定者，謂於無尋無伺三摩地中心一趣故。所言生者，由心一趣為因為緣，無間生故。言喜樂者，謂已獲得所希求義，又於喜中未見過失，有欣有喜，故名為喜；一切尋伺初靜慮地諸煩惱品所有麤重皆遠離故，能對治彼廣大輕安身心調柔有堪能樂所隨逐故，是名為樂。如下聲聞地說。（陵本三十三卷十頁2700）先於此間修下中上第二靜慮者，後生彼處受三天果，謂少光天、無量光天、極淨光天，是名第二靜慮地諸天，即受彼地定生喜樂。

**第三靜慮地諸天，受離喜妙樂。**

　　第三靜慮地至離喜妙樂者：第三靜慮地亦名離喜妙樂地。言離喜者，謂於喜相深見過失，於喜離欲故。言妙樂者，謂離喜寂靜、最極寂靜，與喜相違心受生起。彼於爾時，色身、意身，領納受樂、輕安樂故。如下聲聞地說。（陵本三十三卷十一頁2703）先於此間修下中上第三靜慮者，後生彼處受三天果，謂少淨天、無量淨天、遍淨天，是名第三靜慮地諸天，即受彼地離喜妙樂。

**第四靜慮地諸天，受捨念清淨寂靜無動之樂。**

　　第四靜慮地至無動之樂者：第四靜慮地亦名捨念清淨地。捨清淨者，謂超過尋、伺、喜、樂三地一切動故，心平等性、心正直性、心無轉動而安住性。念清淨者，謂超過尋、伺、喜、樂三地一切動故，心不忘失而明了性。（如顯揚論二卷七頁說31,487b）一切下地災患已斷，是名寂靜。一切動亂皆悉遠離，是名無動。先於此間修下中上第四靜慮者，後生彼處受三天果，謂無雲天、福生天、廣果天，是名第四靜慮地諸天，即受彼地捨念清淨寂靜無動之樂。此中樂言，非謂樂受，此已斷故。增上寂靜無有動搖，故名為樂。

午三、無色界

**無色界諸天，受極寂靜解脫之樂。**

　　無色界諸天受極寂靜解脫樂者：超越色想，色不現前，是名無色。先於此間修彼定已，後生彼處，有四差別，謂空無邊處、識無邊處、無所有處、非想非非想處，是名無色界諸天，受彼極寂靜解脫之樂。言解脫者，謂離色貪。

丑二、總料簡3　寅一、苦樂殊勝差別2　卯一、標列

**又由六種殊勝故，苦樂殊勝應知。一、形量殊勝，二、柔軟殊勝，三、緣殊勝，四、時殊勝，五、心殊勝，六、所依殊勝。**

卯二、釋因2　辰一、舉苦殊勝

**何以故？如如身量漸增廣大，如是如是苦轉殊勝；如如依止漸更柔軟，如是如是苦轉殊勝；如如苦緣漸更猛盛眾多差別，如是如是苦轉殊勝；如如時分漸遠無間，如是如是苦轉殊勝；如如內心無簡擇力漸漸增廣，如是如是苦轉殊勝；**

　　如如內心無簡擇力漸漸增廣者：謂性愚癡，於所知事得、失、俱非不能了知，是名內心無簡擇力。

**如如所依苦器漸增，如是如是苦轉殊勝。**

　　如如所依苦器漸增者：五有取蘊是名苦器。謂生苦器故，依生苦器故，苦苦器故，壞苦器故。如下決擇分說。（陵本六十一卷[^1]十五頁4937）

辰二、例樂殊勝

**如苦殊勝如是，樂殊勝義隨其所應，廣說應知。**

寅二、受用樂受差別2　卯一、辨生緣2　辰一、出種類2　巳一、標列

**又樂有二種，一、非聖財所生樂，二、聖財所生樂。**

巳二、隨釋2　午一、非聖財所生2　未一、標列

**非聖財所生樂者，謂四種資具為緣得生。一、適悅資具，二、滋長資具，三、清淨資具，四、任**[^2]**持資具。**

未二、隨釋4　申一、適悅資具

**適悅資具者，謂車乘、衣服、諸莊嚴具、歌笑舞樂、塗香華鬘、種種上妙珍玩樂具、光明照曜、男女侍衛、種種庫藏。**

申二、滋長資具

**滋長資具者，謂無尋思**[^3]**輪石搥打、築蹋、按摩等事。**

申三、清淨資具

**清淨資具者，謂吉祥草、頻螺果、螺貝滿甕等事。**

　　清淨資具者等者：於此等事妄計清淨，能生吉祥，是名清淨資具。

申四、任持資具

**任**[^4]**持資具者，謂飲及食。**

　　任持資具者等者：由飲及食任持有情令住不壞，是名任持資具。

午二、聖財所生3　未一、標

**聖財所生樂者，謂七聖財為緣得生。**

未二、徵

**何等為七？**

未三、列

**一、信，二、戒，三、慚，四、愧，五、聞，六、捨，七、慧。**

　　聖財所生樂者等者：謂聖弟子於如來所修植淨信，根生安住，不為沙門、或婆羅門、或天魔梵、或餘世間之所引奪，是名信財。由是信財能生與信俱行清淨之樂。又聖弟子能離殺生乃至能離邪見，是名戒財。由此戒財能感生於善趣所起之樂。顧自妙好，不行諸惡，是名慚財。顧他誹毀，不行諸惡，是名愧財。由是慚愧能生無有追悔之樂。於法於義多聞、聞持、其聞積集，是名聞財。由此聞財能生正解俱行之樂。能行惠捨，其性無罪，是名捨財。由此能生後世資財無所匱乏之樂。於勝義諦如實覺悟，是名慧財。由此能生先未曾有真實解脫之樂。

辰二、辨勝劣3　巳一、標

**復次，由十五種相，聖非聖財所生樂差別。**

巳二、徵

**何等十五？**

巳三、辨11　午一、起行差別

**謂非聖財所生樂能起惡行，聖財所生樂能起妙行。**

　　能起惡行妙行者：感惡趣生，是名惡行；感人天生，是名妙行。

午二、喜樂相應差別

**又非聖財所生樂，有罪喜樂相應；聖財所生樂，無罪喜樂相應。**

　　有罪無罪喜樂相應者：生現法罪、生後法罪、生俱法罪，是名有罪。與此相違，是名無罪。生現法罪者，謂如能為自害；生後法罪者，謂如能為他害；生俱法罪者，謂如能為俱害。如下自說。（陵本九卷九頁671）

午三、適悅所依差別

**又非聖財所生樂，微小不遍所依；聖財所生樂，廣大遍滿所依。**

　　不遍遍所依者：謂身及心是名所依。總說五蘊為自體故。

午四、時分差別

**又非聖財所生樂，非一切時有，以依外緣故；聖財所生樂，一切時有，以依內緣故。**

　　依外依內緣者：非聖財樂，資具緣生；外事攝故，名依外緣。聖財不爾，信等緣生；內心攝故，名依內緣。

午五、界地差別

**又非聖財所生樂，非一切地有，唯欲界故；聖財所生樂，一切地有，**

　　非一切地有一切地有者：三界九地，名一切地。云何九地？謂五趣雜居地、離生喜樂地、定生喜樂地、離喜妙樂地、捨念清淨地、空無邊處、識無邊處、無所有處、非想非非想處。初一，欲界繫；次四，色界繫；後四，無色界繫。

**通**[^5]**三界繫及不繫故。**

　　通三界繫及不繫故者：若墮攝界，名三界繫；非墮攝界，名為不繫。墮非墮攝，如前已說應知。（陵本四卷一頁263）

午六、引發差別

**又非聖財所生樂，不能引發後世聖非聖財；聖財所生樂，能引發後世聖非聖財。**

午七、盡無盡差別

**又非聖財所生樂，若受用時，有盡有邊；聖財所生樂，若受用時，轉更充盛，增長廣大。**

午八、奪無奪差別

**又非聖財所生樂，為他劫奪，若王、若賊、怨，及水、火；聖財所生樂，無能侵奪。**

午九、轉受餘生差別

**又非聖財所生樂，不可從今世持往後世；聖財所生樂，可從今世持往後世。**

午十、無喜足等差別

**又非聖財所生樂，受用之時不可充足；聖財所生樂，受用之時究竟充滿。**

午十一、有怖畏等差別2　未一、舉非聖財所生樂2　申一、標

**又非聖財所生樂，有怖畏、有怨對、有災橫、有燒惱、不能斷後世大苦。**

申二、釋5　酉一、有怖畏

**有怖畏者，謂懼當生苦所依處故。**

酉二、有怨對

**有怨對者，謂鬥訟違諍所依處故。**

酉三、有災橫

**有災橫者，謂老病死所依處故。**

酉四、有燒惱

**有燒惱者，謂由此樂性不真實，如疥癩病，虛妄顛倒所依處故，愁歎憂苦種種熱惱所依處故。**

酉五、不能斷後世大苦

**不能斷後世大苦者，謂貪瞋等本隨二惑所依處故。**

未二、例聖財所生樂

**聖財所生樂，無怖畏、無怨對、無災橫、無燒惱、能斷後世大苦。隨其所應，與上相違，廣說應知。**

卯二、明受用4　辰一、標

**又外有欲者，受用欲塵。**

　　外有欲者受用欲塵者：若有貪欲，依外緣生，是名外有欲者。色等五欲是名欲塵。

**聖慧命者，受用正法。**

　　聖慧命者受用正法者：謂無漏慧和合所依，是名聖慧命者。十二分教是名正法，諸諦施設不虛妄故。十二分教，如下聲聞地說。（陵本二十五卷六頁[^6]2091）

**由五種相故有差別。由此因緣，說聖慧命者以無上慧命清淨自活。**

辰二、徵

**何等為五？**

辰三、列

**一、受用正法者，不染汙故；二、受用正法者，極畢竟故；三、受用正法者，一向定故；四、受用正法者，與餘慧命者不共故；五、受用正法者，有真實樂故，摧伏魔怨故。**

辰四、釋5　巳一、不染汙2　午一、舉他

**此中諸受欲者所有欲樂是隨順喜處，貪愛所隨故；是隨順憂處，瞋恚所隨故；是隨順捨處，無揀**[^7]**擇捨之所隨故。**

　　是隨順喜處貪愛所隨故等者：謂彼欲樂能生未來喜、憂及捨，是名隨順喜、憂、捨處。諸受欲者於樂受中多生染著，貪所隨增，是名貪愛所隨。於苦受中多生瞋恚，瞋所隨增，是名瞋恚所隨。於不苦不樂受中妄計顛倒，癡所隨增，是名無揀擇捨所隨。由此道理，故是染汙。

午二、簡自

**聖慧命者受用正法則不如是。**

巳二、極畢竟2　午一、舉他

**又諸有欲者受用欲塵，從不可知本際以來，以無常故，捨餘欲塵得餘欲塵；或於一時都無所得。**

午二、簡自

**聖慧命者受用正法則不如是。**

巳三、一向定2　午一、舉他

**又受欲者受用欲時，即於此事一起喜愛，一起憂恚；復即於彼或時生喜，或時生憂。**

午二、簡自

**聖慧命者受用正法則不如是。**

巳四、不共餘2　午一、舉他

**又諸離欲外慧命者，於種種見趣、自分別所起邪勝解處，其心猛利，種種取著，恆為欲染之所隨逐；雖已離欲，復還退起。**

午二、簡自

**聖慧命者受用正法則不如是。**

　　又諸離欲外慧命者等者：如諸外道，依世間道雖能離欲，然妄計我為有為無，於真實義不如實知，是名離欲外慧命者。妄計我見以為根本，有六十二諸惡見趣，是名種種見趣。如下攝事分釋。（陵本八十七卷二頁6558）依此見趣，種種計我，恆起我愛，於諸欲染未能捨離，是名種種取著，恆為欲染之所隨逐。由此道理，雖已離欲，乃至有頂，然有我愛未永斷故，還復墮下而起欲染，是名雖已離欲，復還[^8]退起。

巳五、有真實樂摧伏魔怨2　午一、舉他2　未一、辨2　申一、樂非真實

**又受欲者及諸世間已離欲者，所有欲樂及離欲樂，皆非真實，皆為魔怨之所隨逐；如幻、如響、如影、如焰、如夢所見、猶如幻作諸莊嚴具。**

　　如幻如響等者：此喻諸欲皆非真實。謂彼諸欲，雖是無常虛偽不實，然似常等諸相顯現，故說如幻，同彼幻事是妄法故。無聞愚夫於彼諸欲不如實知，故於長夜恆被欺誑，深生染著，為變壞苦之所逼觸；為顯此義，故說如響、如影、如焰。速趣滅壞故，說如夢所見。託眾緣生故，說猶如幻作諸莊嚴具。如下攝異門分說。（陵本八十四卷一頁6351）

申二、未制魔事

**又著樂愚夫諸受欲者，及諸世間已離欲者，凡所受用，猶如癲**[^9]**狂、如醉亂等；未制魔軍而有受用。**

　　未制魔軍而有受用者：魔有四種。謂蘊魔、煩惱魔、死魔、天魔。如下聲聞地說。（陵本二十九卷二十一頁2473）此中唯說天魔。大力軍眾，名為魔軍。勤修善者，為超死故正加行時，彼天魔軍得大自在，能為障礙。著樂愚夫諸受欲者，由未離欲，在魔手中隨欲所作。及諸世間已離欲者，魔縛所縛，未脫魔羂，由彼還來生此界故。亦如下聲聞地說。（陵本二十九卷二十二頁2475）如是說言未制魔軍而有受用。

未二、結

**是故彼樂為非真實，亦不能制所有魔事。**

午二、簡自

**聖慧命者受用正法則不如是。**

　　亦不能制所有魔事者：諸魔事業無量無邊，一切皆是四魔所作。謂諸所有能引出離善法欲生，耽著諸欲增上力故，尋還退捨。當知此即是為魔事。乃至廣說於諸沙門莊嚴所對治法，心樂趣入。當知一切皆是魔事。如下聲聞地說。（陵本二十九卷二十二頁2477）

寅三、正觀三受差別2　卯一、明正觀2　辰一、受所依2　巳一、徵

**復次，三界有情所依之身，當云何觀？**

巳二、釋

**謂如毒熱癰，麤重所隨故。**

辰二、受差別3　巳一、樂受2　午一、徵

**即於此身樂受生時，當云何觀？**

午二、釋

**謂如毒熱癰暫遇冷觸。**

巳二、苦受2　午一、徵

**即於此身苦受生時，當云何觀？**

午二、釋

**謂如毒熱癰為熱灰所觸。**

巳三、不苦不樂受2　午一、徵

**即於此身不苦不樂受生時，當云何觀？**

午二、釋

**謂如毒熱癰離冷熱等觸，自性毒熱而本住故。**

卯二、舉經說2　辰一、受所攝2　巳一、依三苦辨

**薄伽梵說：當知樂受，壞苦故苦；苦受，苦苦故苦；不苦不樂受，行苦故苦。**

　　薄伽梵說至行苦故苦者：壞苦、苦苦，其相易了。唯行苦性，遍行一切，若樂受中，若苦受中，若不苦不樂受中，其相難知。何故世尊但說不苦不樂受由行苦故苦？當知此行苦性，唯於不苦不樂受中分明顯現，是故世尊作如是說。雖於樂苦受中亦有此行苦性，然由愛恚二法擾亂心故，此行苦性不易可了。譬如熱癰，若以冷觸封之，即生樂想；熱灰墮上，便生苦想；若二俱離，於此熱癰，爾時唯有癰自性苦分明顯現。如是於業煩惱所生諸行所有安立麤重所攝，猶如熱癰；行苦性中，所有樂受，如冷觸封；所有苦受，如熱灰墮；所有不苦不樂受，如離二觸癰自性苦。如下決擇分說。（陵本六十六卷一頁4939）[^10]此中道理，當知亦爾。

巳二、依喜等辨3　午一、列

**復**[^11]**說有有愛味喜、有離愛味喜、有勝離愛味喜。**

午二、指

**如是等類，如經廣說。**

午三、攝

**應知墮二界攝。**

　　復說有有愛味喜至墮二界攝者：此中有愛味喜，墮欲界攝；由欲界繫諸五取蘊，及順欲貪五種妙欲為因為緣之所生故。此喜自性愛味所攝，由是說言有愛味喜。與此相違，有離愛味喜、有勝離愛味喜，如應當知墮色界攝。無色無喜，是故唯說墮二界攝。復次，當知有愛味喜，即依耽嗜喜；離愛味喜、勝離愛味喜，即依出離喜。依世間道離欲界欲而生於喜，是名離愛味喜；依出世道，於五取蘊了知無常苦等法已而生於喜，是名勝離愛味喜。

辰二、非受攝2　巳一、想受滅樂2　午一、標

**又薄伽梵建立想受滅樂為樂中第一。**

午二、簡

**此依住樂，非謂受樂。**

　　想受滅樂等者：謂諸聖者已得非想非非想處，復欲暫時住寂靜住，從非有想非無想處心求上進。心上進時，求上所緣竟無所得；無所得故，心心所法滅而不轉；是名想受滅定。於此定中，住極寂靜。依寂靜樂，建立第一；非謂受樂，滅不轉故。

巳二、離貪等樂2　午一、標列

**又說有三種樂。謂離貪、離瞋、離癡等欲**[^12]**。**

午二、明攝

**此三種樂唯無漏界中可得，是故此樂名為常樂，無漏界攝。**

　　又說有三種樂等者：此中欲言，謂煩惱欲。離貪瞋癡，永不相應，是名離欲。等言，等取我見、我慢。此癡所攝，故不具說。一切煩惱，總攝為三，即貪瞋癡。永離此故，說有三樂。如是三樂，離五無常，故名常樂。五無常者，謂由諸行是無常性、無恆性、非久住性、不可保性、變壞法性故。如下攝事分釋。（陵本八十六卷一頁6485）

子二、受用飲食2　丑一、總標

**復次，飲食受用者，謂三界將生、已生有情壽命安住。**

　　飲食受用至壽命安住者：食有四種。所謂段食、觸食、意思食、識食。由此四種能令諸根大種長養，故名為食。受用此食，任持有情令住不壞，由是說言壽命安住。然於此中應更分別。若於三界將生有情，由有識食，能令壽命安住。謂諸異生補特伽羅，未得厭離對治喜樂，由所潤識能取能滿當來內身；以於內身能取能滿故，於流轉中相續決定，是名為住。如下決擇分說。（陵本五十四卷二頁4286）是名三界將生有情壽命安住。若於三界已生有情，具由四食，能令羸損諸根大種皆得增益，又令疾病亦得除愈。又有長壽諸有情類，若不得食，非時中夭。如下決擇分說。（陵本六十六卷四頁5257）是名三界已生有情壽命安住。又觸、意思、識三種食，通三界有；段食一種，唯欲界有。是故一切三界有情，隨所生處，受用有別。

丑二、別辨2　寅一、觸意思識食

**此中當知觸、意思、識三種食故，一切三界有情壽命安住。**

寅二、段食2　卯一、標唯欲界

**段食一種，唯令欲界有情壽命安住。**

卯二、別辨諸趣3　辰一、那落迦有情

**復**[^13]**於那落迦受生有情，有微細段食。謂腑藏中有微動風，由此因緣，彼得久住。**

辰二、餓鬼傍生人有情

**餓鬼、傍生、人中，有麤段食。謂作分段而噉食之。**

辰三、欲界天等有情

**復有微細食。謂住羯羅藍等位有情，及欲界諸天。由彼食已，所有段食流入一切身分支節，尋即銷化，無有便穢。**

　　復有微細食謂住羯羅藍等位有情者：從羯羅藍乃至髮毛爪位，由微細津味而得資長。從是以後，根位、形位，由母所食生麤津味而得資長。是名住羯羅藍等位有情微細食別。如前意地說。（陵本二卷三頁117）

子三、受用婬欲3　丑一、婬欲差別2　寅一、簡那落迦有情3　卯一、標

**復次，婬欲受用者，諸那落迦中所有有情皆無婬事。**

卯二、徵

**所以者何？**

卯三、釋

**由彼有情長時無間多受種種極猛利苦。由此因緣，彼諸有情，若男於女不起女欲，若女於男不起男欲，何況展轉二二交會。**

　　若男於女不起女欲等者：此中欲言，謂婬欲貪。此由八種虛妄分別而得生起。何等為八？謂引發分別、覺悟分別、合結分別、有相分別、親昵分別、喜樂分別、侵逼分別、極親昵分別。如下思所成地釋。（陵本十七卷三頁1462）那落迦有情，由苦無間，於婬欲事尚無最初引發分別，何況得有侵逼分別，乃至最後極親昵分別。此中最初引發分別，即謂若男於女生起女欲，若女於男生起男欲。彼有情類更相顧盼，不起愛染，是故說無。侵逼分別、極親昵分別，即謂展轉二二交會。若男若女，是名初二；彼男女根，是名後二。遞相陵犯，是名合會。

寅二、辨餘趣有情2　卯一、鬼傍生人

**若鬼、傍生、人中，所有依身苦樂相雜，故有婬欲，男女展轉二二交會，不淨流出。**

卯二、欲界諸天2　辰一、總標

**欲界諸天雖行婬欲，無此不淨；然於根門有風氣出，煩惱便息。**

辰二、別辨2　巳一、地居天2　午一、舉四大王眾天

**四大王眾天，二二交會，熱惱方息。**

午二、例三十三天

**如四大王眾天，三十三天亦爾。**

巳二、空居天4　午一、時分天

**時分天唯互相抱，熱惱便息。**

午二、知足天

**知足天唯相執手，熱惱便息。**

午三、樂化天

**樂化天相顧而笑，熱惱便息。**

午四、他化自在天

**他化自在天眼相顧視，熱惱便息。**

　　煩惱便息等者：此中煩惱，謂婬欲貪，亦名熱惱，貪火燒故。

丑二、有無攝受差別2　寅一、舉四大洲2　卯一、有攝受等

**又三洲人攝受妻妾，施設嫁娶。**

卯二、無攝受等

**北拘盧洲無我所故，無攝受故，一切有情無攝受妻妾，亦無嫁娶。**

寅二、例大力鬼等2　卯一、例

**如三洲人，如是大力鬼及欲界諸天亦爾。**

卯二、簡

**唯除樂化天及他化自在天。**

丑三、欲天出生差別2　寅一、簡依處

**又一切欲界天眾，無有處女胎藏。**

寅二、明差別

**然四大王眾天於父母肩上，或於懷中，如五歲小兒欻然化出；三十三天如六歲；時分天如七歲；知足天如八歲；樂化天如九歲；他化自在天如十歲。**

壬六、生建立2　癸一、辨差別2　子一、三種欲生2　丑一、標

**復次，生建立者，謂三種**[^14]**欲生。**

丑二、釋3　寅一、第一欲生2　卯一、釋2　辰一、別辨相

**或有眾生現住欲塵，由此現住欲塵故，富貴自在。**

辰二、出種類

**彼復云何？謂一切人及四大王眾天，乃至知足天**[^15]**。**

卯二、結

**是名第一欲生。**

寅二、第二欲生2　卯一、釋3　辰一、別辨相

**或有眾生變化欲塵，由此變化欲塵故，富貴自在。**

辰二、出種類

**彼復云何？謂樂化天。**

辰三、釋所由

**由彼諸天為自己故，化為欲塵，非為他故；唯自變化諸欲塵故，富貴自在。**

卯二、結

**是名第二欲生。**

寅三、第三欲生2　卯一、釋3　辰一、別辨相

**或有眾生他化欲塵，由他所化諸欲塵故，富貴自在。**

辰二、出種類

**彼復云何？謂他化自在天。**

辰三、釋所由

**由彼諸天為自因緣亦能變化，為他因緣亦能變化，故於自化非為希奇；用他所化欲塵為富貴自在，故說此天為他化自在。非彼諸天唯受用他所化欲塵，亦有受用自所化欲塵者。**

卯二、結

**是名第三欲生。**

子二、三種樂生2　丑一、標

**復有三種樂生。**

丑二、釋3　寅一、第一樂生

**或有眾生用離生喜樂灌灑其身，謂初靜慮地諸天。是名第一樂生。**

寅二、第二樂生

**或有眾生由定生喜樂灌灑其身，謂第二靜慮地諸天。是名第二樂生。**

寅三、第三樂生

**或有眾生以離喜樂灌灑其身，謂第三靜慮地諸天。是名第三樂生。**

癸二、明建立2　子一、問

**問：何故建立三種欲生、三種樂生耶？**

子二、答2　丑一、標列三求

**答：由三種求故。一、欲求，二、有求，三、梵行求。**

丑二、配釋差別2　寅一、正配屬2　卯一、三種欲生

**謂若諸沙門或婆羅門墮欲求者，一切皆為三種欲生，更無增過。**

卯二、三種樂生

**若諸沙門或婆羅門墮有求者，多分求樂；由貪樂故，一切皆為三種樂生。**

寅二、簡建立2　卯一、明寂靜處

**由諸世間為不苦不樂寂靜生處起追求者，極為尠少，故此以上不立為生。**

卯二、辨梵行求2　辰一、正梵行求

**若諸沙門或婆羅門墮梵行求者，一切皆為求無漏界。**

辰二、邪梵行求2　巳一、顯有上

**或復有一墮邪梵行求者，為求不動空無邊處、識無邊處、無所有處、非想非非想處，起邪分別，謂為解脫，當知此是有上梵行求。**

巳二、指無上

**無上梵行求者，謂求無漏界。**

　　為求不動等者：有色、有對種種別異想動斷故，是名不動空無邊處、識無邊處。如下攝事分說。（陵本九十七卷十八頁7303）色界諸地皆名不動，今約上勝，且說二種。若邪梵行求者，唯為對治欲雜染故，漸依三行修對治道。由趣不動行，漸次證入不動空無邊處、識無邊處定；由趣無所有處行，證入無所有處定；由趣非想非非想處行，證入非想非非想處定。然於彼定多生愛味，起邪分別，謂我已能入如是定。此即能感彼定生果。雖暫離欲，謂為解脫，然不解脫一切後有雜染，是故名為墮邪梵行求者。諸聖弟子當知不爾。由為對治欲及後有二種雜染，修對治道，漸次乃至非非想處定，於其上捨不生愛味。彼現法中能般涅槃，能全解脫後有一切雜染，是即名無漏界。由是道理，梵行求者成二差別。謂墮邪梵行求者，名有上梵行求。此中梵行，謂離習婬欲法。求無漏界者，名無上梵行求。此中梵行，謂八聖支道。

壬七、自體建立2　癸一、總標

**復次自體建立者，謂於三界中所有眾生有四種得自體差別。**

癸二、別釋4　子一、唯由自害2　丑一、標差別

**或有所得自體，由自所害，不由他害。**

丑二、列種類2　寅一、戲忘天

**謂有欲界天，名遊戲忘念。彼諸天眾或時耽著種種戲樂，久相續住；由久住故，忘失憶念；由失念故，從彼處沒。**

寅二、意憤天

**或復有天，名曰意憤。彼諸天眾有時展轉捔**[^16]**眼相視；由相視故，意憤轉增；意憤增故，從彼處沒。**

子二、唯由他害2　丑一、標差別

**或有所得自體，由他所害，不由自害。**

丑二、列種類

**謂處羯羅藍、遏部曇、閉尸、鍵南位，及在母腹中所有眾生。**

子三、由自他害2　丑一、標差別

**或有所得自體，亦由自害，亦由他害。**

丑二、列種類

**謂即彼眾生處已生位，諸根圓滿，諸根成熟**[^17]**。**

子四、非自他害2　丑一、標差別

**或有所得自體，亦非自害，亦非他害。**

丑二、列種類

**謂色無色界諸天、一切那落迦、似那落迦鬼、如來使者、住最後身、慈定、滅定、若無諍定、若處中有，如是等類。**

　　所得自體由自所害不由他害等者：此中四句分別，如文可知。一切有情所得自體，或有中夭，或無中夭。有中夭中，或由自害，或由他害。是故建立自體差別。

壬八、因緣果建立2　癸一、徵

**復次**[^18]**，云何因緣果建立？**

癸二、釋2　子一、標列

**謂略說有四種。一、由相故；二、由依處故；三、由差別故；四、由建立故。**

子二、隨釋4　丑一、由相2　寅一、總標相

**因等相者，謂若由此為先，此為建立，此和合故，彼法生，或得、或成、或辦、或用，說此為彼因。**

　　因等相者至此為彼因者：此釋由相建立因緣果義，名因等相。於中，由此為先，是其因相；此為建立，是其緣相；此和合故，是其因緣同作業相；生、得、成、辦、用，是其果相。由順益義是因義，建立義是緣義，成辦義是果義故。如下自釋。（陵本五卷十二頁368）

寅二、問答辨5　卯一、彼法生2　辰一、問

**問：以誰為先？誰為建立？誰和合故？何法生耶？**

辰二、答

**答：自種子為先。除種子依，所餘若有色、若無色依及業為建立。助伴、所緣為和合故。隨其所應，欲繫、色繫、無色繫及不繫諸法生。**

　　自種子為先至不繫諸法生者：此中諸法，謂眼識自性，乃至意自性。此有墮非墮攝界地差別，由是說名欲繫、色繫、無色繫及不繫法。如是諸法生時，要自種子為先，此即一切種子阿賴耶識。為顯種子依，故作如是說。所餘若有色依為建立者，此即五識俱有依；若無色依為建立者，此即諸識等無間依；及業為建立者，此即諸識作業；助伴、所緣，如文可知。當知此諸法生，約五相應為論。五相應者，如前五識身相應地及意地已說。（陵本一卷五頁4）

卯二、彼法得2　辰一、問

**問：以誰為先？誰為建立？誰和合故？得何法耶？**

辰二、答2　巳一、標

**答：聲聞、獨覺、如來種性為先。內分力為建立。外分力為和合故。煩惱離繫，證得涅槃**[^19]**。**

巳二、釋2　午一、內分力

**內分力者，謂如理作意、少欲知足等內分善法，及得人身、生在聖處、諸根無闕、無事業障、於其善處深生淨信，如是等法名內分力。**

　　內分力者等者：遠離外道種種惡見，是名如理作意。由不增益非真實有，亦不損減諸真實有故。如前意地釋。（陵本一卷十一頁50）具足功德，不求他知，是名少欲。於諸資具不屢希求，得已受用，不染不愛，是名知足。等言，等取易養、易滿，乃至賢善諸莊嚴法。如下聲聞地釋。（陵本二十五卷十八頁2143）生人同分，得丈夫身，男根成就，或得女身，名得人身。生於中國，不生邊地，於是處所，賢聖、正至、正行、諸善丈夫皆往遊涉，是名生在聖處。性不愚鈍，亦不頑騃，又不瘖瘂，堪能解了善說、惡說所有法義，乃至廣說支節無減，是名諸根無闕。於五無間隨一業障，不自造作，不教他作，是名無事業障。於諸如來正覺所說法毗奈耶，得淨信心，是名於其善處深生淨信。如是等法，名內分力。生圓滿中，依內攝故。如下修所成地及聲聞地釋。（陵本二十卷一頁1701、二十一卷四頁1823）

午二、外分力

**外分力者，謂諸佛興世、宣說妙法、教法猶存、住正法者隨順而轉、具悲信者以為施主，如是等法名外分力。**

　　外分力者等者：謂諸如來出現世間，現證無上正等菩提，是名諸佛興世。宣說真實苦集滅道無量法教，是名宣說妙法。雖佛世尊般涅槃已，而世俗正法猶住未滅，勝義正法未隱未斷，是名教法猶存。聖弟子眾如其所證，隨轉隨順教授教誡有力能證如是正法眾生，是名住正法者隨順而轉。諸有正信長者、居士、婆羅門等，於彼行者起哀愍心，惠施隨順淨命資具，是名具悲信者以為施主。如是等法，名外分力。生圓滿中，依外攝故。如下修所成地及聲聞地釋。（陵本二十卷二頁1704、二十一卷五頁1828）

卯三、彼法成2　辰一、問

**問：以誰為先？誰為建立？誰和合故？何法成耶？**

辰二、答

**答：所知勝解、愛樂為先。**

　　所知勝解愛樂為先者：於所知法自性、差別，決定忍可，是名勝解。又於所知自性、差別，各別攝受自品所許，是名愛樂。此為先因，方能建立所成立義故。所成立義有二差別，如下聞所成地釋。（陵本十五卷六頁1297）

**宗、因、譬喻為建立。**

　　宗因譬喻為建立者：此顯能成立法有此差別。所謂立宗、辯因、引喻。聞所成地說有八種能成立法，今於此中略攝為三，故作是說。如下聞所成地別釋其相。（陵本十五卷七頁1298）

**不相違眾、善抗**[^20]**論者為和合故。所立義成。**

　　不相違眾善抗論者為和合故者：於立論時，現前眾會若無僻執，非不賢正、非不善巧，是名不相違眾。彼敵論者若具辯才，善自他宗，勇猛無畏，是名善抗論者。如下聞所成地釋。（陵本十五卷二十頁1349）

卯四、彼法辦2　辰一、問

**問：以誰為先？誰為建立？誰和合故？何法辦耶？**

辰二、答2　巳一、工巧業處辦

**答：工巧智為先。隨彼勤劬為建立。工巧業處眾具為和合故。工巧業處辦。**

　　工巧智為先等者：工業妙智，名工巧智。工業依處，略有十二，是名工巧業處。如下聞所成地說。（陵本十五卷二十二頁1360）

巳二、有情安住辦

**復**[^21]**愛為先。由食住者依止為建立。四食為和合故。受生有情安住充辦。**

　　復愛為先至安住充辦者：此中受生有情安住充辦，當知受生有二差別，謂已受生及當受生。有情亦有三界差別，謂欲界、色界、無色界。於三界中，若已受生有情，隨其所應，識執名色，是名安住。若當受生有情，識為愛潤，能取能滿當來內身，是名充辦。一切異生補特伽羅，未得厭離對治喜愛，名愛為先。三界有情依食住者，要依眼等六處，六識身轉，是名依止為建立。段食、觸食、意思食、識食，隨應攝益、長養諸根大種，是名四食為和合。此中諸義，依下決擇分釋。（陵本五十四卷一頁4279）

卯五、彼法用2　辰一、問

**問：以誰為先？誰為建立？誰和合故？何法用耶？**

辰二、答2　巳一、標

**答：即自種子為先。如**[^22]**此生為建立。即此生緣為和合故。自業諸法作用可知。**

巳二、釋2　午一、徵

**何等名為自業作用？**

午二、辨2　未一、內分自業差別

**謂眼以見為業，如是餘根各自業用應知。**

未二、外分自業差別

**又地能持，水能爛，火能燒，風能燥，如是等類，當知外分自業差別。**

　　即自種子為先等者：有體諸法，方有作用；作用差別，眾多非一；由是說自種子為先。種子生時，作用方顯，由是說此生為建立。此即自種。遮離自種別無法生，故置此言。又自種子要待餘緣之所攝受，方能得生，由是說此生緣為和合。諸法作用各別決定，是名自業諸法作用。無量差別，隨類應知。

丑二、由依處2　寅一、標

**因等依處者，謂十五種。**

寅二、列

**一、語，二、領受，三、習氣，四、有潤種子，五、無間滅，六、境界，七、根，八、作用，九、士用，十、真實見，十一、隨順，十二、差別功能，十三、和合，十四、障礙，十五、無障礙。**

丑三、由差別2　寅一、標

**因等差別者，謂十因、四緣、五果。**

寅二、列3　卯一、十因

**十因者，一、隨說因，二、觀待因，三、牽引因，四、生起因，五、攝受因，六、引發因，七、定異因，八、同事因，九、相違因，十、不相違因。**

卯二、四緣

**四緣者，一、因緣，二、等無間緣，三、所緣緣，四、增上緣。**

卯三、五果

**五果者，一、異熟果，二、等流果，三、離繫果，四、士用果，五、增上果。**

丑四、由建立2　寅一、明所依3　卯一、十因10　辰一、隨說因4　巳一、標

**因等建立者，謂依語因依處，施設隨說因。**

巳二、徵

**所以者何？**

巳三、釋

**由於欲界繫法，色無色界繫法，及不繫法，施設名為先故想轉，想為先故語轉，由語故，隨見、聞、覺、知起諸言說。**

巳四、結

**是故依語依處，施設隨說因。**

　　由於欲界繫法至起諸言說者：此中諸法，若墮界攝，若非墮攝，施設一一自性差別，是謂為名。以此為依，心起搆畫，是名為想。由此想故，起能詮聲，是名為語。由是故說名為先故想轉，想為先故語轉。由語能詮所欲說義，隨依見、聞、覺、知而起言說。言說有四，是故名諸。如前意地釋。（陵本二卷十九頁175）

辰二、觀待因4　巳一、標

**依領受因依處，施設觀待因。**

巳二、徵

**所以者何？**

巳三、釋2　午一、欲求樂者3　未一、欲繫樂

**由諸有情諸有欲求欲繫樂者，彼觀待此，於諸欲具，或為求得、或為積集、或為受用。**

　　諸有欲求欲繫樂者至或為受用者：此中彼言，謂欲求有情。此謂欲繫樂。十身資具，名諸欲具。十身資具，如前意地釋。（陵本二卷十七頁165）於諸欲具未得希得，名為求得。得已慳執，不少喜足，名為積集。得已染愛、耽嗜、饕餮，名為受用。

未二、色無色繫樂

**諸有欲求色無色繫樂者，彼觀待此，於彼諸緣，或為求得、或為受用。**

未三、不繫樂

**諸有欲求不繫樂者，彼觀待此，於彼諸緣，或為求得、或為受用。**

午二、不欲苦者

**諸有不欲苦者，彼觀待此，於彼生緣、於彼斷緣，或為遠離、或為求得、或為受用。**

巳四、結

**是故依領受依處，施設觀待因。**

　　於彼生緣至或為受用者：此中彼言，即前說苦。於苦生緣，說為遠離；於苦斷緣，說為求得及為受用。

辰三、牽引因4　巳一、標

**依習氣因依處，施設牽引因。**

巳二、徵

**所以者何？**

巳三、釋2　午一、內身

**由淨不淨業熏習三界諸行，於愛不愛趣中牽引愛不愛自體。**

午二、外器

**復**[^23]**即由此增上力故，外物盛衰。**

巳四、結

**是故依諸行淨不淨業習氣依處，施設牽引因。**

辰四、生起因4　巳一、標

**依有潤種子因依處，施設生起因。**

巳二、徵

**所以者何？**

巳三、釋2　午一、標生相

**由欲、色、無色界繫法，各從自種子生。**

午二、釋愛因

**愛名能潤，種是**[^24]**所潤。由此所潤諸種子故，先所牽引各別自體當得生起。如經言：業為感生因，愛為生起因。**

巳四、結

**是故依有潤種子依處，施設生起因。**

辰五、攝受因4　巳一、標

**依無間滅因依處，及依境界、根、作用、士用、真實見因依處，施設攝受因。**

巳二、徵

**所以者何？**

巳三、釋2　午一、有繫法2　未一、舉欲繫法

**由欲繫諸法無間滅攝受故，境界攝受故，根攝受故，作用攝受故，士用攝受故，彼**[^25]**諸行轉。**

未二、例色無色繫法

**如欲繫法如是，色無色繫法亦爾。**

午二、不繫法

**或由真實見攝受故，餘不繫法轉。**

巳四、結

**是故依無間滅、境界、根、作用、士用、真實見依處，施設攝受因。**

　　彼諸行轉者：此中彼言，謂欲繫法。於欲繫中色、非色蘊，名彼諸行。隨其所應，依彼依處方能得生，是故說彼依處為攝受因。

辰六、引發因4　巳一、標

**依隨順因依處，施設引發因。**

巳二、徵

**所以者何？**

巳三、釋3　午一、善法4　未一、欲繫2　申一、辨相2　酉一、自增勝

**由欲繫善法，能引欲繫諸勝善法。**

酉二、轉勝上

**如是欲繫善法，能引色無色繫及不繫善法。**

申二、釋因

**由隨順彼故。**

未二、色繫

**如欲繫善法，如是色繫善法能引色繫諸勝善法，及無色繫善法、不繫善法。**

未三、無色繫

**如色繫善法，如是無色繫善法能引無色繫諸勝善法，及不繫善法。**

未四、不繫

**如無色繫善法，如是不繫善法能引不繫諸勝善法，及能引發無為作證。**

午二、不善法2　未一、標

**又不善法能引諸勝不善法。**

未二、釋2　申一、舉欲貪

**謂欲貪能引瞋、癡、慢、見、疑、身惡行、語惡行、意惡行。**

申二、例瞋等

**如欲貪，如是瞋、癡、慢、見、疑，隨其所應盡當知。**

午三、無記法2　未一、辨相2　申一、約種識辨

**如是無記法能引善、不善、無記法，如善、不善、無記種子阿賴耶識。**

申二、約段食辨

**又無記法能引無記勝法。如段食能引受生有情令住、令安，勢力增長。**

未二、釋因

**由隨順彼故。**

巳四、結

**是故依隨順依處，施設引發因。**

　　如是無記法至阿賴耶識者：阿賴耶識性唯無記，名無記法。彼識中種，有善、不善、無記差別，是故能引善、不善、無記法。

辰七、定異因4　巳一、標

**依差別功能因依處，施設定異因。**

巳二、徵

**所以者何？**

巳三、釋2　午一、舉欲繫法

**由欲繫諸法自性功能有差別故，能生種種自性功能。**

午二、例色繫等法

**如欲繫法，如是色無色繫及不繫法亦爾。**

巳四、結

**是故依差別功能依處，施設定異因。**

辰八、同事因4　巳一、標

**依和合因依處，施設同事因。**

巳二、徵

**所以者何？**

巳三、釋2　午一、舉生和合2　未一、舉欲繫法

**要由獲得自生和合故，欲繫法生。**

未二、例色繫等法

**如欲繫法，如是色無色繫及不繫法亦爾。**

午二、例餘和合

**如生和合，如是得、成、辦、用和合亦爾。**

巳四、結

**是故依和合依處，施設同事因。**

辰九、相違因4　巳一、標

**依障礙因依處，施設相違因。**

巳二、徵

**所以者何？**

巳三、釋2　午一、舉生相違2　未一、舉欲繫法

**由欲繫法將得生，若障礙現前便不得生。**

未二、例色繫等法

**如欲繫法，如是色無色繫及不繫法亦爾。**

午二、例餘相違

**如生，如是得、成、辦、用亦爾。**

巳四、結

**是故依障礙依處，施設相違因。**

辰十、不相違因4　巳一、標

**依無障礙因依處，施設不相違因。**

巳二、徵

**所以者何？**

巳三、釋2　午一、舉生不相違2　未一、舉欲繫法

**由欲繫法將得生，若無障礙現前，爾時便生。**

未二、例色繫等法

**如欲繫法，如是色無色繫及不繫法亦爾。**

午二、例餘不相違

**如生，如是得、成、辦、用亦爾。**

巳四、結

**是故依無障礙依處，施設不相違因。**

卯二、四緣4　辰一、因緣

**復次，依種子緣依處，施設因緣。**

辰二、等無間緣

**依無間滅緣依處，施設等無間緣。**

辰三、所緣緣

**依境界緣依處，施設所緣緣。**

辰四、增上緣

**依所餘緣依處，施設增上緣。**

卯三、五果4　辰一、異熟果及等流果

**復次依習氣、隨順因緣依處，施設異熟果及等流果。**

　　依習氣隨順因緣依處等者：習氣依處為牽引因，即種子緣所依；隨順依處為引發因，即增上緣所依；是名習氣、隨順因緣依處。依牽引因及種子緣，施設異熟果。依引發因及增上緣，施設等流果。

辰二、離繫果

**依真實見因緣依處，施設離繫果。**

　　依真實見因緣依處施設離繫果者：此中因緣，謂攝受因及增上緣。如是因緣依真實見，名真實見因緣依處。

辰三、士用果

**依士用因緣依處，施設士用果。**

　　依士用因緣依處施設士用果者：此中因緣，如前真實見因緣依處釋。

辰四、增上果

**依所餘因緣依處，施設增上果。**

寅二、辨義相2　卯一、釋三義

**復次，順益義是因義，建立義是緣義，成辦義是果義。**

卯二、辨因相2　辰一、五種相2　巳一、約法體辨2　午一、標列

**又建立因有五種相。一、能生因，二、方便因，三、俱有因，四、無間滅因，五、久遠滅因。**

午二、隨釋5　未一、能生因

**能生因者，謂生起因。**

未二、方便因

**方便因者，謂所餘因。**

未三、俱有因2　申一、明一分

**俱有因者，謂攝受因一分。**

申二、舉眼等

**如眼於眼識，如是耳等於所餘識。**

未四、無間滅因

**無間滅因者，謂生起因。**

未五、久遠滅因

**久遠滅因者，謂牽引因。**

　　無間滅因至牽引因者：於前自體無間滅已，後之自體無間得生。於爾所時，愛所潤種為新生因，是名無間滅因。淨不淨業既造作已，雖久遠滅，然有彼種而不捨離，依自相續而得生起，是名久遠滅因。又緣起支次第相望，皆有無間滅及久遠滅二種緣義，如下當說。（陵本十卷九頁772）

巳二、約業用辨2　午一、標

**又建立因有五種相。**

午二、列

**一、可愛因，二、不可愛因，三、增長因，四、流轉因，五、還滅因。**

辰二、七種相3　巳一、標

**又建立因有七種相。**

巳二、釋7　午一、要是無常

**謂無常法是因，無有常法能為法因。謂或為生因，或為得因，或為成立因，或為成辦因，或為作用因。**

　　無常法是因等者：若法有生滅，是名無常法；若法無生滅，是即名常法。由無常法有生滅故，業用可得，故能為因。常法不爾，故說非因。此中為因說有五種，十因差別隨應當知。

午二、要望他性及後自性2　未一、標二種

**又雖無常法為無常法因，然與他性為因，亦與後自性為因。**

未二、隨難釋

**非即此剎那。**

　　然與他性為因等者：種生現行，名與他性為因；果望於因，性非是一，故名為他。種生自種，名與自性為因；種望於種，因性是一，故名為自。若與他性為因，當知同一剎那；若與自性為因，當知非一剎那。為顯此義，故說後言。種安住位，因性隨轉，恆相續故。

午三、要已生未滅

**又雖與他性為因，及與後自性為因，然已生未滅方能為因，非未生已滅。**

　　然已生未滅等者：已生未滅相是現在，未生相是未來，已滅相是過去。如前意地已說。（陵本三卷七頁221）今應準釋。

午四、要得餘緣

**又雖已生未滅**[^26]**，然得餘緣方能為因，非不得餘緣**[^27]**。**

　　然得餘緣等者：謂彼彼行生緣現前，彼彼行因生彼彼行，非不待緣諸行得生。由是道理，諸行雖有各別生因，而無俱時頓生起過。如下決擇分說。（陵本五十一卷十六頁4122）

午五、要成變異

**又雖得餘緣，然成變異方能為因，非未成**[^28]**變異。**

　　然成變異等者：種若成熟，是名變異。生緣攝受，異前相故。

午六、要與功能相應

**又雖成變異，必與功能相應方能為因，非失功能。**

　　必與功能相應等者：諸法種子若被損伏及與永害，名失功能。如穀麥種安置空迥，或於乾器，雖不生芽，非不種子；若火所損，爾時畢竟不成種子。諸法種子功能相應及失功能，應如是知。

午七、要相稱相順

**又雖與功能相應，然必相稱相順方能為因，非不相稱相順。**

　　然必相稱相順等者：若無障礙現前，及與隨順引發，是名相稱相順。如前隨順因依處及無障礙因依處釋。（陵本五卷十一頁360）

巳三、結

**由如是七種相，隨其所應，諸因建立應知。**

己二、相施設建立2　庚一、徵

**復次**[^29]**，云何相施設建立？**

庚二、釋2　辛一、總標列2　壬一、嗢柁南

**嗢柁南曰：**

**　體所緣行相　等起與差別　決擇及流轉　略辯相應知**

壬二、長行

**應知此相略有七種。一、體性，二、所緣，三、行相，四、等起，五、差別，六、決擇，七、流轉。**

辛二、隨別釋7　壬一、體性

**尋伺體性者，謂不深推度所緣，思為體性。若深推度所緣，慧為體性應知。**

　　尋伺體性者等者：當知尋、伺，慧思為性，猶如諸見。若慧依止意言而生，於所緣境慞惶推究，雖慧為性，而名尋、伺。如下決擇分說。（陵本五十八卷八頁4729）今於此中復更分別。思唯令心造作，遍行為性，不深推度所緣；慧能簡擇諸法，觀察境生，故深推度所緣。依此建立尋伺體性差別。

壬二、所緣

**尋伺所緣者，謂依名身、句身、文身，義為所緣。**

　　依名身句身文身義為所緣者：共知增語，是謂名身；名字圓滿，是謂句身；二所依字，是謂文身。攝釋分中別釋其相。（陵本八十一卷一頁6165）此三為依，能顯於義，是名尋伺所緣。當知文是所依，義是能依。如是二種，總名一切所知境界故。亦如攝釋分說。（陵本八十一卷一頁6163）

壬三、行相

**尋伺行相者，謂即於此所緣，尋求行相，是尋；即於此所緣，伺察行相，是伺。**

　　尋伺行相者等者：於諸境界遽務推求，依止意言麤慧名尋；即於此境不甚遽務，而隨究察，依止意言細慧名伺。如下決擇分說。（陵本五十八卷八頁4730）依此當知，尋求行相，麤慧為體；伺察行相，細慧為體。此所緣境，即謂意言，以是一切所知境界故。

壬四、等起

**尋伺等起者，謂發起語言。**

壬五、差別2　癸一、標

**尋伺差別者，有七種差別。**

癸二、指

**謂有相、無相，乃至不染汙，如前說。**

　　尋伺差別至如前說者：謂如意地中說。（陵本一卷十一頁45）

壬六、決擇2　癸一、徵

**尋伺決擇者，若尋伺即分別耶？設分別即尋伺耶？**

癸二、辨2　子一、標義答

**謂諸尋伺必是分別，或有分別非尋伺。**

子二、釋後句

**謂望出世智，所餘一切三界心心法**[^30]**皆是分別，而非尋伺。**

　　或有分別非尋伺等者：此中所餘，謂於一切心心法中，除出世智及與尋伺，諸所餘法是名所餘。由出世智無分別故，望此說餘一切三界心心法皆是分別。又除尋伺，說餘一切三界心心法皆非尋伺。由是當知，此所餘言應通二種。

壬七、流轉2　癸一、徵2　子一、那落迦

**尋伺流轉者，若那落迦尋伺，何等行？何所觸？何所引？何相應？何所求？何業轉耶？**

子二、傍生等

**如那落迦，如是傍生、餓鬼、人、欲界天、初靜慮地天所有尋伺，何等行？何所觸？何所引？何相應？何所求？何業轉耶？**

癸二、辨4　子一、那落迦等2　丑一、舉那落迦

**謂那落迦尋伺，唯是慼行，觸非愛境，引發於苦，與憂相應，常求脫苦，嬈心業轉。**

　　嬈心業轉者：欲貪分別擾惱於心，名嬈心業。下從那落迦，上至欲界天，皆有此業轉。初靜慮地天離欲界貪故，嬈心業不轉。

丑二、例餓鬼

**如那落迦尋伺一向受苦，餓鬼尋伺亦爾。**

子二、傍生等

**傍生、人趣、大力餓鬼所有尋伺，多分慼行，少分欣行；多分觸非愛境，少分觸可愛境；多分引苦，少分引樂；多分憂相應，少分喜相應；多分求脫苦，少分求遇樂；嬈心業轉。**

子三、欲界諸天

**欲界諸天所有尋伺，多分欣行，少分慼行；多分觸可愛境，少分觸非愛境；多分引樂，少分引苦；多分喜相應，少分憂相應；多分求遇樂，少分求脫苦；嬈心業轉。**

子四、初靜慮地天

**初靜慮地天所有尋伺，一向欣行，一向觸內可愛境界，一向引樂，一向喜相應，唯求不離樂，不嬈心業轉。**

己三、如理作意施設建立2　庚一、徵

**復次**[^31]**，云何如理作意施設建立？**

庚二、釋2　辛一、總標列2　壬一、嗢柁南

**嗢柁南曰：**

**　依處及與事　求受用正行　二菩提資糧　到彼岸方便**

壬二、長行

**應知建立略有**[^32]**八相。謂由依處故、事故、求故、受用故、正行故、聲聞乘資糧方便故、獨覺乘資糧方便故、波羅蜜多引發方便故。**

辛二、隨別釋2　壬一、明八相2　癸一、釋初五相5　子一、依處

**如理作意相應尋伺依處者，謂有六種依處。一、決定時，二、止息時，三、作業時，四、世間離欲時，五、出世離欲時，六、攝益有情時。**

　　謂有六種依處等者：如理作意尋伺起時，諸善心法更互相應，由是說有六種依處。決擇分說：於決定時，有信相應。止息雜染時，有慚與愧，顧自他故。善品業轉時，有無貪、無瞋、無癡、精進。世間道離欲時，有輕安。出世道離欲時，有不放逸及捨。攝受眾生時，有不害，此是悲所攝故。（陵本五十五卷五頁4406）此中尋伺，隨義應知。

子二、事

**如理作意相應尋伺事者，謂八種事。一、施所成福作用事，二、戒所成福作用事，三、修所成福作用事，四、聞所成事，五、思所成事，六、餘修所成事，七、揀**[^33]**擇所成事，八、攝益有情所成事。**

　　謂八種事等者：此中八事，亦同決擇分說。（陵本五十五卷六頁4409）當知初三，福事所攝。若依靜慮修習慈等四種無量，名修所成福作用事。次三，智事所攝。若依靜慮修習蘊等善巧，名餘修所成事。此智攝故，望前福攝，說之為餘。義如菩薩地說。（陵本三十六卷五頁2916）次一，出世道攝；擇滅煩惱證得轉依，故名揀擇所成事。後一，大悲所攝；頓普攝受一切有情能作義利，故名攝益有情所成事。

子三、求

**如理作意相應尋伺求者，謂如有一，以法**[^34]**及不凶險追求財物，不以非法及凶險**[^35]**。**

　　以法及不凶險追求財物等者：謂以種種策勵、劬勞、勤苦追求財物，而無追求種類過患。所謂能壞親愛所作過患，乃至能起惡行所作過患。如下聲聞地釋。（陵本二十三卷九頁1970）是名以法及不凶險追求財物。與此相違，是名非法及與凶險。由非善義是非法義，及有罪義是凶險義故。

子四、受用

**如理作意相應尋伺受用者，謂如即彼追求財已，不染、不住、不耽、不縛、不悶、不著，亦不堅執，深見過患，了知出離而受用之。**

　　不染不住等者：樂著受用，是名為染。得已不捨，是名為住。愛味相應，是名為耽。等起煩惱，是名為縛。不觀得失，是名為悶。愛樂受用，無所顧惜，是名為著。起邪分別，見是功德，是名堅執。如是諸義，皆貪差別。如下攝異門分釋。（陵本八十四卷十六頁6400）與此相違，名不染等。

子五、正行

**如理作意相應尋伺正行者，謂如有一，了知父母、沙門、婆羅門，及家長等，恭敬供養，利益承事。於今世、後世所作罪中，見大怖畏；行施作福，受齋持戒。**

　　了知父母至受齋持戒者：謂於父母，了知是有恩者；及於沙門、婆羅門、家長，了知是尊勝者。等言，等取作義利者、作所作者。如下菩薩地說。（陵本四十四卷十八頁3600）若修惠施，是名行施。若作福業，是名作福。若受齋法，是名受齋，如近住律儀是。受戒無犯，是名持戒。

癸二、指後三相3　子一、聲聞乘資糧方便

**聲聞乘資糧方便者，聲聞地中我當廣說。**

子二、獨覺乘資糧方便

**獨覺乘資糧方便者，獨覺地中我當廣說。**

子三、波羅蜜多引發方便

**波羅蜜多引發方便者，菩薩地中我當廣說。**

壬二、隨別廣2　癸一、明方便2　子一、約施戒修辨2　丑一、辨三相3　寅一、施主相

**復次，施主有四種相。一、有欲樂，二、無偏黨，三、除匱乏，四、具正智。**

　　施主有四種相等者：歡喜行施，名有欲樂。不向背施，名無偏黨。施資生具，名除匱乏。不執取施，名具正智。

寅二、具戒相

**具尸羅者亦有四相。一、有欲樂，二、結橋梁，三、不現行，四、具正智。**

　　具尸羅者亦有四相等者：常樂遠離惡不善法，名有欲樂。尸羅為依，渡越惡法，名結橋梁。不由失念毀犯淨戒，名不現行。由正了知，不起毀犯，名具正智。

寅三、具修相

**成就修者亦有四相。一、欲解清淨，二、引攝清淨，三、勝解定清淨，四、智清淨。**

　　成就修者亦有四相等者：了知下地諸欲過患，樂欲出離，是名欲解清淨。引攝上地喜樂及捨，是名引攝清淨。修習勝解，思惟止行，令於所緣明淨而轉，名勝解定清淨。即於所緣修習觀行，後後勝解展轉明淨，乃至現觀所知境事，名智清淨。

丑二、辨受施

**復**[^36]**受施者有六種。一、受學受施，二、活命受施，三、貧匱受施，四、棄捨受施，五、羈遊受施，六、耽著受施。**

　　復受施者有六種等者：為求勝智而受法施，是名受學受施。為當存養而受財施，是名活命受施。為除匱乏受資具施，是名貧匱受施。若彼物主於諸眾生隨欲而與，是名棄捨，彼受施者即以棄捨而為受用，是名棄捨受施。若為羈遊，求止憩處而受其施，是名羈遊受施。若於施物耽著受用，是名耽著受施。

子二、約攝益有情辨2　丑一、舉損惱2　寅一、八種

**復有八種損惱。一、饑損惱，二、渴損惱，三、麤食損惱，四、疲倦損惱，五、寒損惱，六、熱損惱，七、無覆障損惱，八、有覆障損惱。**

　　無覆障損惱有覆障損惱者：無屋宇等，名無覆障。若無光明，名有覆障。

寅二、六種

**復有六種損惱。一、俱生，二、所欲匱乏，三、逼切，四、時變異**[^37]**，五、流漏，六、事業休廢。**

　　復有六種損惱等者：此之六種即前八種。若六若八，平等平等。於六種中，第一俱生，攝前饑、渴二損惱。第四時變異，攝前寒、熱二損惱。餘隨次第應知。由麤食故，有所欲匱乏損惱；由疲倦故，有逼切損惱；由無覆障故，有流漏損惱；由有覆障故，有事業休廢損惱。

丑二、明攝益2　寅一、標列六種

**復有六種攝益。一、任持攝益，二、勇健無損攝益，三、覆護攝益，四、塗香攝益，五、衣服攝益，六、共住攝益。**

　　復有六種攝益等者：令離損惱，是名攝益。若由飲食令諸有情遠離饑渴損惱，是名任持攝益。若所食物既受用已，令能長養諸根安樂，遠離麤食損惱，是名勇健無損攝益。若由屋宇令諸有情遠離無覆障損惱，是名覆護攝益。若令有情離熱損惱，是名塗香攝益。離寒損惱，是名衣服攝益。由法光明，同受用法，令離有覆障損惱，是名共住攝益。

寅二、釋第六相2　卯一、舉非善友

**復有四種非善友相。一、不捨怨心，二、引彼不愛，三、遮彼所愛，四、引非所宜。**

卯二、翻例善友

**與此相違，當知即是四善友相。**

　　四種非善友相等者：不忍他苦，發生憤恚，不捨隨眠，流注恆續，是名不捨怨心。不護他心，令生憂苦，是名引彼不愛。不隨彼轉令生喜樂，是名遮彼所愛。樂著戲論，能引無義，是名引非所宜。

癸二、明依事2　子一、引攝

**復有三種引攝。一、引攝資生具，二、引攝有喜樂，三、引攝離喜樂。**

　　復有三種引攝等者：如法追求衣服、飲食、諸坐臥具、病緣醫藥、資身什物，與眾同用，是名引攝資生具。善能教授教誡，令證瑜伽作意止觀，隨其所應，當知引攝有喜樂及離喜樂。謂初二靜慮名有喜樂，第三靜慮名離喜樂。或前三靜慮有喜及樂，名有喜樂；第四靜慮以上諸定離喜及樂，名離喜樂。

子二、隨轉供事3　丑一、標列種類

**復有四種隨轉供事。一、隨轉供事非知舊者，二、隨轉供事諸親友者，三、隨轉供事所尊重者，四、隨轉供事具福慧者。**

丑二、明彼果利2　寅一、總標

**由此四種隨轉供事，依止四處，獲得五果應知。**

寅二、別釋2　卯一、依處2　辰一、徵

**何等四處？**

辰二、列

**一、無攝受處，二、無侵惱處，三、應供養處，四、同分隨轉處。**

卯二、得果2　辰一、標

**依此四處，能感五果。**

辰二、列

**一、感大財富，二、名稱普聞，三、離諸煩惱，四、證得涅槃，五、或往善趣。**

　　無攝受處者：由非知舊不為自所攝受故，名無攝受處。

丑三、釋具慧相2　寅一、依三慧辨

**又聰慧者有三種聰慧相。一、於善受行，二、於善決定，三、於善堅固。**

　　又聰慧者有三種聰慧相等者：由聞慧故，聞正法已，信受奉行，是名於善受行。由思慧故，於所聞法清淨思惟、籌量、觀察，是名於善決定。由修慧故，於所聞思住念正知，是名於善堅固。

寅二、依三學辨

**復有三相。一、受學增上戒，二、受學增上心，三、受學增上慧。**

　　復有三相等者：一切諸學，三學所攝。謂戒、心、慧。由所趣義及最勝義，名為增上。如下聲聞地釋。（陵本二十八卷二頁2329）思所成地[^38]引伽他言：最先離惡作，最後樂成滿，初學是為初，於此學聰叡。由此智修淨，淨生樂成滿，諸學是為中，於此學聰叡。從此心解脫，永滅諸戲論，諸學是為尊，於此學聰叡。（陵本十六卷十六頁1424）依此當知三聰慧相。

**瑜伽師地論科句披尋記卷第五**

[^1]: 「六十一卷」，披尋記原作「六十卷」。

[^2]: 「任」，大正、磧砂、陵本作「住」。

[^3]: 「尋思」，鉛版披尋記作「尋伺」。韓清淨原稿作「尋思」。

[^4]: 「任」，大正、磧砂、陵本作「住」。

[^5]: 「通」，磧砂作「遍通」。

[^6]: 「六頁」，披尋記原作「七頁」。

[^7]: 「揀」，大正作「簡」。

[^8]: 「復還」，披尋記原作「還復」。

[^9]: 「癲」，磧砂作「顛」。

[^10]: 編按：此段引文原在卷六十六，韓清淨將之調整至卷六十一。

[^11]: 「復」，大正作「又」。

[^12]: 大正無「等欲」二字。

[^13]: 「復」，大正作「又」。

[^14]: 「三種」，磧砂作「三種三種」。

[^15]: 「知足天」，大正作「善知足天」。

[^16]: 「捔」，大正作「角」。

[^17]: 「熟」，大正作「就」。

[^18]: 大正無「復次」二字。

[^19]: 「煩惱離繫，證得涅槃」，大正作「證得煩惱離繫涅槃」。

[^20]: 「抗」，大正作「敵」。

[^21]: 「復」，大正作「又」。

[^22]: 「如」，大正作「即」。

[^23]: 「復」，大正作「又」。

[^24]: 「是」，陵本作「有」。

[^25]: 大正、磧砂、陵本無「彼」字。

[^26]: 「已生未滅」，大正作「已生未滅能為因」。

[^27]: 大正無「餘緣」二字。

[^28]: 大正無「成」字。

[^29]: 大正無「復次」二字。

[^30]: 「法」，大正作「所」。

[^31]: 大正無「復次」二字。

[^32]: 「有」，大正作「由」。

[^33]: 「揀」，大正作「簡」。

[^34]: 「以法」，大正作「不以非法」。

[^35]: 大正無「不以非法及凶險」。

[^36]: 「復」，大正作「又」。

[^37]: 「時變異」，磧砂作「時節異」，大正作「時節變異」。

[^38]: 「思所成地」，披尋記原作「聞所成地」。
