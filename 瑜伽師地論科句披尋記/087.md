# 瑜伽師地論科句披尋記卷第八十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事行擇攝第一之三**

辛五、因攝2　壬一、頌標列

**復次，嗢柁南曰：**

**　因勝利二智　愚夫分位五　二種見差別　於斯聖教等**

壬二、長行釋6　癸一、因2　子一、標列

**一切行因，略有二種。一、共，二、不共。**

子二、隨釋2　丑一、共因3　寅一、出體

**共因者，謂喜為先因；由此喜故，於彼彼生處障於厭離，滋潤自體。**

寅二、釋義

**為欲將生所生之處，雖有一切煩惱為因，而於生處生喜者生，非於彼起厭逆想者。**

寅三、顯說

**又即此喜唯依色說，宿因生已，不待餘因究竟轉故。**

　　又即此喜唯依色說等者：謂由先所習業，於當生處，喜樂馳趣，即於生處境[^1]色所礙，中有隨滅，生有續起。義如意地中說。（陵本一卷十七頁87）此應準釋。

丑二、不共因2　寅一、出體

**不共因者，謂順苦、樂、非苦樂觸，望於受等所有心法；無間滅意及俱生名、十種色等，望六種識。**

寅二、釋義

**由彼雖從先因所生，剎那剎那別待餘因，方得生起。**

　　無間滅意及俱生名等者：若此六識為彼六識等無間緣，是名無間滅意。於爾所時俱起心所，名俱生名。當知此約等無間緣，望六種識為不共因。眼等五根、色等五境，及與法處，是名十種色等。當知此約所緣緣、或增上緣，望六種識為不共因。由彼六識雖從先因所生，要待餘因差別為緣，方得生起。此差別緣，名不共因，剎那剎那變異轉故。

癸二、勝利2　子一、出四勝利2　丑一、標列體性

**復次，有解脫心、有淨智見諸阿羅漢。**

　　有解脫心有淨智見者：謂心解脫、慧解脫應知。

**有四勝利，當知不與諸外道共。一、於行時恆常住性；**

　　一於行時恆常住性者：諸阿羅漢，具足成就六恆住法。謂眼見色已，無喜無憂，安住上捨，正念正知。如是耳聞聲已、鼻齅香已、舌嘗味已、身覺觸已、意了法已，無喜無憂，安住上捨，正念正知。義如聲聞地說應知。（陵本三十四卷二十五頁2812）

**二、於住時無相住性；三、往昔因所生諸行任運歸滅；四、後有行今因斷故，當不復生。**

丑二、別釋其相2　寅一、明漸次

**為證如是四種勝利，有三漸次。謂學智見為依止故，得厭離者，於諸行中不生喜樂，乃至不生耽湎而住；厭離為先，而得離欲；離欲為先，心善解脫。**

寅二、釋勝利3　卯一、第一勝利

**自斯已後，即由如是心善解脫恆常住故，無順無違。**

卯二、第二勝利

**又於行時、或於住時，於一切相無復作意，於無相界作意思惟，無相而住。能障於此一切見趣先已永斷，況當為礙。**

卯三、後二勝利

**彼由是二若行、若住，乃至壽盡，便以無學內般涅槃而般涅槃，先所生有於今永盡，當來諸行無復更生。**

子二、不共外道2　丑一、舉外道2　寅一、出見趣2　卯一、明建立2　辰一、由三分2　巳一、標列

**又由三分，當知建立薩迦耶見以為根本一切見趣。一、由前際俱行故；二、由後際俱行故；三、由前後際俱行故。**

巳二、隨釋3　午一、前際俱行

**前際俱行者，謂如有一，作是思惟：我於去世為曾有耶？為曾無耶？曾為是誰？云何曾有？**

午二、後際俱行

**後際俱行者，謂如有一，作是思惟：我於來世為當有耶？為當無耶？當為是誰？云何當有？**

午三、前後際俱行

**前後際俱行者，謂如有一，作是思惟：我曾有誰？誰當有我？今此有情來何所從？於此沒已去何所至？**

辰二、廣差別2　巳一、總標

**又諸外道，薩迦耶見以為根本，有六十二諸惡見趣。**

巳二、別辨2　午一、計前際攝

**謂四常見論、四一分常見論、二無因論、四有邊無邊想論、四不死矯亂論，如是十八諸惡見趣，是計前際說我論者。**

午二、計後際攝2　未一、列數

**又有十六有想見**[^2]**論、八無想論、八非有想非無想論、七斷見論、五現法涅槃論，此四十四諸惡見趣，是計後際說我論者。**

未二、略攝2　申一、攝為五

**如是計度後際論者，略攝有五。一、有想論，二、無想論，三、非有想非無想論，四、斷見論，五、現法涅槃論。**

申二、攝為三

**如是五種，復略為三。一、常見論，二、斷見論，三、現法涅槃論。**

卯二、釋因緣2　辰一、標列

**又此一切諸惡見趣，由六因緣而得建立。一、由因緣故；二、由依教故；三、由依靜慮故；四、由依世故；五、由依諸見故；六、由生處故。**

辰二、隨釋6　巳一、由因緣

**由因緣者，謂彼一切，薩迦耶見以為因緣。**

巳二、由依教

**由依教者，謂由依彼能顯見趣不正法藏，師弟傳聞展轉相授為方便故。**

巳三、由依靜慮2　午一、得邪決定2　未一、標

**由依靜慮者，謂以靜慮為依止**[^3]**故，於先所聞、先所信解而得決定。**

未二、廣2　申一、標列二種

**又此靜慮，復有二種。一、與宿住隨念俱行，二、與所得天眼俱行。**

申二、隨釋後一2　酉一、標

**宿住隨念俱行者，謂計前際三常論中，由下中上清淨差別，及於四種邊無邊論。**

　　由下中上清淨差別者：有尋有伺地說：或依下中上靜慮起宿住隨念，不善緣起，故於過去諸行，但唯憶念，不如實知，計過去世以為前際，發起常見。（陵本六卷十五頁454）此應準知。

**由彼憶念諸器世間成壞兩劫出現方便。**

酉二、釋2　戌一、憶念成劫

**若時憶念成劫分位，爾時便生三種妄想。若有一向憶念上下，下至無間捺落迦下，上至第四靜慮之上，憶念如是分量邊際，便於世間住有邊想。若有一向傍憶無際，便於世間住無邊想。若有憶念二種俱行，便於世間住二俱想。**

戌二、憶念壞劫

**若時憶念壞劫分位，爾時便住非有邊想非無邊想，諸器世間無所得故。**

午二、說邪言論2　未一、標三種

**復有依止諸靜慮故，當知或說一分常論，或說無因論，或說不死矯亂論。**

未二、廣後一2　申一、簡差別2　酉一、別辨相2　戌一、辨二淨天2　亥一、標列

**應知此中，有二淨天。一、不善清淨，二、善清淨。**

亥二、隨釋2　天一、不善清淨

**若唯能入世俗定者，當知是天不善清淨，於諸諦中不了達故，其心未得善解脫故。**

天二、善清淨

**若能證入內法定者，當知是天名善清淨，於諸諦中已了達故，其心已得善解脫故。**

戌二、辨二無亂2　亥一、標列

**當知無亂，亦有二種。一、無相無分別，二、有相有分別。**

亥二、配釋

**此中第一是善清淨天，第二是不善清淨天。**

酉二、總釋名2　戌一、名不死無亂

**前清淨天，於自不死無亂而轉，是故說名不死無亂。**

戌二、名不死矯亂

**後不清淨，若有依於不死無亂有所詰問，便託餘事矯亂避之。**

申二、出種類2　酉一、辨4　戌一、覺未開悟2　亥一、怖畏妄語

**以於諸諦無相心定不善巧故，先興心慮，作是思惟：我等既稱不死無亂，復有所餘不死無亂，於諸聖諦無相心定已得善巧，彼所成德望我為勝。彼若於中詰問於我，我若記別，或為異記、或撥實有、或許非有，彼於記別見如是等諸過失已，作是思惟：我於一切所詰問中皆不應記。**

亥二、怖他輕笑

**又於是中見有餘過，謂他由此鑒我無知，因則輕笑不死無亂。**

戌二、起增上慢

**有行諂者作是思惟：我於此中應如是記：非我淨天一切隱密皆許記別，謂自所證及清淨道。如是思已，故設詭言而相矯亂。彼既如是住邪思惟，遍布其心，於彼最上清淨天所，故稱我是不死無亂。**

戌三、覺未決定

**由懷恐怖，而無記別，勿我劣昧為他所知。由是因緣，不能解脫，以此為室，而自安處。**

戌四、羸劣愚鈍

**又有愚戇專修止行，不能以其諂詐方便矯設亂言，但作是思：諸有來問，我當反詰；隨彼所答，我當一切如言無減而印順之。**

酉二、結

**由是計度有差別故，建立四種。**

巳四、由依世2　午一、計前際

**由依世者，謂依過去及現在世起分別故，名計前際。**

午二、計後際

**依未來世起分別故，名計後際。**

巳五、由依諸見2　午一、辨2　未一、計命即身等2　申一、標依三見

**由依諸見者，謂依三見，如前應知。**

　　謂依三見如前應知者：謂若計命即身；或復計命異身；或復計我俱遍，無二無闕；是名三見。如有尋有伺地說應知。（陵本六卷十六頁461）

申二、配有色等及有邊等2　酉一、計我有色等3　戌一、計我有色

**由依初見，於現法中計我有色。後或有色有想，或無有想，或非有想非無想。**

戌二、計我無色

**依第二見，於現法中計我無色。於後所計，如前應知。**

　　於後所計如前應知者：謂後計我或有想、或無想、或非有想非無想，如依初見中說應知。

戌三、計我俱非

**依第三見，我論有二。一者、說我有色、無色，二者、說我非有色非無色。餘如前說。**

　　餘如前說者：謂後計我有想、無想、非有想非無想，如依初見中說應知。

酉二、計我有邊等2　戌一、出計因

**又即計我是有色者，或言狹小、或言無量；計我無色，當知亦爾。此二我論，依第三見立為二論。一者、計我狹小，二者、計我無量。**

戌二、列差別

**由是四種我論差別，說我有邊，說我無邊，說我亦有邊亦無邊，說我非有邊非無邊，隨其次第，如前應知。**

　　隨其次第如前應知者：謂若計我有色，說我有邊；計我無色，說我無邊；計我有色無色，說我亦有邊亦無邊；計我非有色非無色，說我非有邊非無邊。如前已說四種我論差別，今此有邊、無邊等，隨其次第應知。

未二、計我清淨解脫

**又即依止如是諸見及依我論，復宣說我清淨解脫，於欲、靜慮皆得自在，隨其所欲，多住變化；如其所欲，安住靜慮。以清淨見，遊戲受用方便法樂。**

午二、結

**如是名為依諸見故，應知安立。**

　　於欲靜慮皆得自在等者：謂於諸天微妙五欲堅著攝受，嬉戲娛樂，隨意受用，是名心得自在。由是說言：隨其所欲，多住變化。若於四種靜慮得具足住，是名觀得自在。由是說言：如其所欲，安住靜慮。妄計清淨論者，起如是見，立如是論。如有尋有伺地說應知。（陵本七卷十三頁526）

巳六、由生處2　午一、總標

**由生處者，謂我有一想，乃至廣說。**

午二、別辨2　未一、約有想辨

**有一想者，謂在無色空無邊處、識無邊處。有種種想者，謂在下地。即如所說，隨其次第，應知說我有狹小想、有無量想。**

未二、約有樂等辨

**一向有樂者，謂在下三靜慮。一向有苦者，謂在捺落迦。有樂有苦者，謂在鬼、傍生、人、欲界天。有不苦不樂者，謂在第四靜慮已上，乃至非想非非想處。**

寅二、明衰損2　卯一、標列

**又於如是諸外道處，當知總有三種衰損。一者、見及欲樂展轉相違論衰損，二者、依我無智論問記衰損，三者、依法隨法行證得衰損。**

卯二、隨釋3　辰一、第一衰損2　巳一、標類

**此中三種，若計有想、若計無想、若計非有想非無想論者，及斷見論者，或依責他為勝利論，或依免難為勝利論，而起計度，當知是名第一衰損。**

巳二、釋由

**由彼諸論計度後際，依未來世妄計於我為有無故。**

辰二、第二衰損2　巳一、出差別2　午一、明無智

**依我無智論問記衰損者，謂於若諸雜染、若雜染處、若能雜染，如是一切世俗、勝義二諦道理不如實知，由此無智有所趣向以為先故，得有差別。**

午二、辨所趣4　未一、徵

**從此無智何所趣向？**

未二、標

**謂三四轉。**

未三、列

**一、常無常等，二、有邊無邊等，三、自作他作等。**

　　謂三四轉者：謂有三種四句分別差別轉故。

未四、釋2　申一、總明問記2　酉一、由趣向差別

**所以者何？彼由無智，要先趣向如是差別，後方問記。**

酉二、於不可記事

**又於聖法毗奈耶中，所有智者不可記事，於二道理不容記故，謂世俗、勝義二諦道理。**

　　又於聖法毗奈耶中等者：顯揚頌云：真如無漏性，成所作義利，靜慮者如來，無譬自在故。（顯揚論十七卷九頁31,564b）此說智者不可記事，應準彼知。

申二、別釋四轉3　酉一、常無常等2　戌一、一向常等

**此中四種一向常論計前際者，及計前際無因論者，二種差別，皆先計我，後方緣我一向常等諸論差別。**

戌二、一分常等

**又即四種一分常論計前際者，彼有差別，謂有一分緣常無常論，或有一分緣非常非無常論。**

酉二、邊無邊等

**邊無邊等諸論**[^4]**，如前邊無邊等，應知其相。**

酉三、自作他作等4　戌一、自作論

**若欲一切皆宿因作，名自作論。**

戌二、他作論

**若欲一切皆自在等變化因作，名他作論。**

戌三、俱作論

**若欲少分自在天等變化因作，一分不爾，名俱作論。**

戌四、俱非作論

**若無因作論，名俱非作論。**

巳二、結衰損

**當知是名第二，依我無智論問記衰損。由彼諸論計度前際，依過現世妄分別故。**

辰三、第三衰損3　巳一、出種別

**依法隨法行證得衰損者，謂有沙門、若婆羅門，不觀責他為勝利論，不觀免難為勝利論，亦不依我無智諸論，為求利養恭敬等事，樂欲開闡，於惡說法毗奈耶中而求出家。唯除樂求出離解脫，當知彼是薄塵種類，為性愚戇，專修止行。**

巳二、明證得2　午一、舉初靜慮

**彼由為得初靜慮定教授教誡，能於後際俱行見趣，及於前際俱行見趣，不然許故，而得超過；於現法中，又能超過欲界諸結，證遠離喜。自斯已上，無聞無知，即於此中生涅槃想。**

午二、例餘等至

**如由彼故，證遠離喜；如是或有由別因緣，證得第二、第三靜慮無愛味樂，第四靜慮無苦樂受，從此已上，乃至非想非非想處，當知亦爾，於種種想俱行苦樂受等差別已超過故。**

巳三、結衰損

**如是彼於趣諸取行不能超越，樂退還法，未般涅槃，起涅槃慢，當知是名第三衰損。**

丑二、明不共2　寅一、知衰損

**此中如來自然證覺寂靜妙跡，於如所說一切行相三種衰損，由五種相如實了知。謂若彼自性，若彼諸見，若由無智彼得生起，若所緣轉，若彼所緣麤弊過患及上出離。**

寅二、常出離

**於如是事如實了知，即出離中常自出離。**

　　由五種相如實了知等者：於五相中，初二種相，第一衰損所攝；次一種相，第二衰損所攝；後二種相，第三衰損所攝。如前釋相差別應知。

癸三、二智4　子一、出自性2　丑一、標列

**復次，有二智，能令見清淨及見善清淨。謂法住智，及此為先涅槃智。**

丑二、隨釋2　寅一、法住智2　卯一、標差別

**法住智者，謂能了知諸行自相種類差別，及能了知諸行共相過患差別。**

卯二、隨難釋

**謂於隨順若苦、若樂、不苦不樂三位諸行，方便了知三苦等性。**

　　了知諸行自相種類差別者：諸行自相，非法住智所能證知，然隨種類亦可分別，是故說言能了諸行自相種類差別。

寅二、涅槃智

**涅槃智者，謂於如是一切行中，先起苦想，後如是思：即此一切有苦諸行無餘永斷，廣說乃至名為涅槃。如是了知，名涅槃智。**

　　廣說乃至名為涅槃者：諸行永滅，證無為相，有多差別。謂名無動、無轉，乃至最後名為涅槃。如攝異門分釋應知。（陵本八十三卷二十一頁6344）

子二、明修習2　丑一、約補特伽羅辨2　寅一、標列

**即此二智，令見清淨及善清淨，要由二門正勤修習，方令彼淨。一、自無力補特伽羅，因他教授能令彼淨；二、自有力補特伽羅，多聞思求能令彼淨。**

寅二、隨釋2　卯一、第一補特伽羅

**此中第一補特伽羅，不聰利故，信等諸根唯一味故，止觀所緣於少分法諦察忍轉。**

卯二、第二補特伽羅

**與此相違，當知第二補特伽羅。**

　　唯一味故止觀所緣者：三摩呬多地說：應時時間作意思惟奢摩他等差別之相，不應一向。為欲對治沈掉等故。若於止、舉未串習者，唯一向修，是沈掉相。如此修者，當知住在方便道位。若時時間思惟捨相，如是在於成滿道位。亦由於此一向修故，於緣起法及聖諦中不思擇故，心不正定，不盡諸漏。於諸諦中，若未現觀，不能現觀；或已現觀，不得漏盡。（陵本十三卷十一頁1110）此說一味，即彼一向，謂無差別轉故。

丑二、約現觀邊智辨2　寅一、標列

**復有三種現觀邊智，修習彼故，見得清淨。一、能順生無漏智**[^5]**，二、無漏智，三、無漏智後相續智。**

寅二、隨釋3　卯一、釋自性

**初，世間第一法所攝智；第二，若住於彼，能斷見斷一切煩惱；第三，煩惱斷後，解脫相續智。**

卯二、釋修次

**若住中智，便名已入正性離生，超過異生地，未得預流果。雖未剋證第三解脫預流果智，於其中間所住剎那，如未剋證，終無中夭，以時少故，從此無間必證第三。**

卯三、簡差別2　辰一、見清淨

**住此位中，如實現見所知境故，名見清淨；有餘惑故，非善清淨。**

辰二、善清淨

**若於此智更多修習，成阿羅漢，一切煩惱皆離繫故，名善清淨。**

子三、釋斷相4　丑一、無餘斷2　寅一、標列

**又無餘斷三相應知**[^6]**。一、由不現行故；二、由界故；三、由事故。**

寅二、隨釋3　卯一、不現行

**不現行者，謂雖生起，而不染著；雖未永斷，由數修習諸善法故，令成遠分，諸纏煩惱不復現行。**

卯二、界

**界者，三界，如前應知。**

卯三、事

**事謂二事，一、煩惱事，二、是苦事。**

　　界者三界如前應知者：前說斷界、無欲界、滅界，是名三界。如彼釋義應知。（陵本八十五卷十頁6446）

丑二、離繫界

**又於安樂利益隨逐諸離繫品五種界中，有寂靜微妙勝功德等，乃至涅槃為其最後差別應知。**

　　有寂靜微妙勝功德等者：無餘地中，說有寂滅施設安立、寂滅異門安立，如彼廣釋應知。（陵本五十卷二十三頁4046）

丑三、棄捨

**又於此中，一切依持皆棄捨者，當知割捨父母等事。**

　　當知割捨父母等事者：有餘依地說七攝受事，名攝受依。又說：阿羅漢苾芻諸漏永盡，住有餘依地，與六攝受事不共相應。（陵本五十卷二十三頁4045）其義應知。

丑四、無相續等

**又於中有、生有、後有無復更生，如其次第，當知說名無有相續、無取、無生。**

子四、明所依3　丑一、未發趣等2　寅一、出障礙

**又於三品，由三種門為障礙故，當知建立三結差別。謂未發趣故；雖已發趣，邪成立故；於正法中不正行故。**

寅二、釋三品

**即在家品、處惡說法毗奈耶中而出家品、處善說法毗奈耶品。**

　　又於三品等者：如下自釋，在家等品，是名三品。未發趣等，名三種門。煩惱差別能和合苦，故名為結。由彼品類障礙解脫，其相各異，是故說結有三差別。

丑二、預流等2　寅一、明解脫

**又行趣向逆流行者，解脫惡趣，成就二種解脫決定。一者、煩惱解脫決定，二者、後有解脫決定。**

寅二、釋得名

**由是因緣，故名預流，乃至廣說。**

丑三、阿羅漢2　寅一、明解脫

**又若證得阿羅漢果，先住**[^7]**學地，於諸行中已不執受我及我所，後於諸漏皆得解脫。**

寅二、釋得名

**又與四種義相應故，當知是名阿羅漢相。一者、自事已究竟，應作他事義故；二者、應得自義一切遍滿道理義故；三者、未來行因已永斷滅，應證現法樂住義故；四者、超有學地，入無學地相應義故。**

癸四、愚位2　子一、標列差別

**復次，愚位有五，若於中轉，墮愚夫數。何等為五？一、不獲得俱生慧故；二、不獲得從聞他音緣生慧故；三、不獲得真聖慧故；四、愚癡纏所纏縛故；五、彼隨眠所隨縛故。**

子二、別廣其相2　丑一、由妄計我

**復有四種妄計我論。一者、宣說諸行是我，二者、宣說我有諸行，三者、宣說諸行屬我，四者、宣說我在行中。**

　　復有四種妄計我論等者：於四種中，初是我見，餘是我所見，如是差別應知。集論中說：於五取蘊，有二十句薩迦耶見。謂計色是我，我有諸色，色屬於我，我在色中；如是計受、想、行、識是我，我有識等，識等屬我，我在識等中。於此諸見，幾是我見？幾是我所見？謂五是我見，十五是我所見。何因十五是我所見？由相應我所故，隨轉我所故，不離我所故。（集論一卷八頁31,664c）今此總說，故有四種。

丑二、由作雜染2　寅一、標列

**由二因緣，妄計我論作諸雜染。一、執著故；二、隨眠故。**

寅二、隨釋2　卯一、執著

**執著故者，謂諸外道雖求解脫，由彼為障，於一切種不能獲得。**

卯二、隨眠

**隨眠故者，謂諸內法耽著境界，暫時為障，而非究竟。**

癸五、二見差別2　子一、略辨

**復次，若有我見、若無我見，同緣諸行為境事故，說名同分；而於彼事邪取、正取、染汙、清淨等義別故，名不同分。**

　　而於彼事邪取正取者：謂於諸行不如實取，是名邪取。若如實取，是名正取。義如下說。（陵本八十八卷一頁6638）由邪取故，令心染汙；由正取故，令心清淨。由染汙故，能為繫縛；由清淨故，能得離繫。如是等類，名不同分。

子二、廣釋2　丑一、有我見2　寅一、邪取所緣2　卯一、標列

**又由四相，於所緣事邪僻執著增上力故，能令我見作諸雜染。一、因緣故；二、自性故；三、由果故；四、等流故。**

卯二、隨釋4　辰一、因緣故2　巳一、標列

**因緣故者，謂二愚癡。一、事愚癡，二、見愚癡。**

巳二、隨釋2　午一、事愚癡

**事愚癡者，由愚事故，先聞邪法，後起我見。**

午二、見愚癡

**見愚癡者，謂愚見故，於見相應諸無明觸所生起受妄計為我；由此為緣，恆為我愛之所隨逐；復由此故，常於我見不能捨離。**

辰二、自性故

**自性故者，謂二因緣之所攝受，等隨觀察，於彼隨眠不得遠離。**

　　謂二因緣之所攝受等者：謂事愚癡及見愚癡，名二因緣。我見種子常所隨逐，名彼隨眠不得遠離。

辰三、由果故

**由果故者，謂即以彼薩迦耶見為依止故，不能遠離我慢隨眠。是二隨眠增上力故，能引當來諸根令起，由彼領納苦樂二受，因更發起計我、我所不如正理思惟相應意言分別，謂我、我所有其領受。**

　　是二隨眠增上力故者：我見、我慢二種隨眠，名二隨眠應知。

辰四、等流故2　巳一、明意界

**等流故者，謂由先因力所持故，即見種子所隨逐意，後有意界由前因緣所熏修力而得成滿。**

　　即見種子所隨逐意者：此句隨釋前未了義。當知此意，謂即異熟所攝阿賴耶識，由是前說先因所持。又為一切種子所隨依止性，由是說見種子之所隨逐。

**即於如是後有意中，有無明種及無明界。**

巳二、明法界

**是二種子所隨逐意所緣法界，**

　　有無明種及無明界者：謂彼無明，住自性界，是名為種；習增長界，是名為界。當知界即種子異名，由義不同，故別建立。

**彼由宿世依惡說法及毗奈耶所生分別薩迦耶見以為依止，集成今界。即由此界增上力故，發起俱生薩迦耶見。於善說法毗奈耶中，亦復現行能為障礙。**

　　集成今界者：此中界言，意說法界。謂依宿世分別薩迦耶見所熏修力，於現在世所緣法界得成就故。

寅二、邪取行相3　卯一、標列差別

**又即此見，由二種相，六轉現行。一、由世故；二、由慢故。**

卯二、隨釋其相2　辰一、由世故

**由世故者，謂我於過去為曾有耶？為曾無耶？乃至廣說，如應當知。**

　　乃至廣說如應當知者：謂如前說，薩迦耶見有三分別。一、由前際俱行故；二、由後際俱行故；三、由前後際俱行故。其義應知。

辰二、由慢故

**由慢故者，謂我為勝，乃至廣說。**

　　謂我為勝乃至廣說者：謂我為等、為劣，是名廣說應知。

卯三、結成邪觀

**彼於如是一切如實不知不見，由此因緣，不如正理起於邪觀。**

丑二、無我見2　寅一、明位2　卯一、標

**又明位有三。**

卯二、釋

**謂聞他音、如理作意，是初明位；已能證入正性離生，是第二明位；心善解脫阿羅漢果，是第三明位。**

寅二、無明位2　卯一、第一差別

**其無明位，復有二種。一、先，二、後。隨眠位是先，諸纏位為後。**

卯二、第二差別

**又約見、修所斷有異，當知是名第二差別。**

癸六、聖教等2　子一、簡善惡說2　丑一、標明所為

**復次，是處世尊，依自聖教為欲顯示善說發起，依他邪教為欲顯示惡說失墜，自有所說。後結集者，於法門中，稱為世尊嗢柁南說。**

丑二、釋其因緣2　寅一、辨得失2　卯一、略標

**由二因緣，善說法律名為發起大果大利，惡說法律即為唐捐。**

卯二、別釋2　辰一、於善說

**一者、於善說法毗奈耶中，一切眾苦永離可得，謂三種苦性。二者、一切諸結永斷可得，謂下上分結。**

辰二、於惡說

**於惡說法毗奈耶中，如是二事皆不可得。**

寅二、廣所由2　卯一、依他邪教2　辰一、約苦苦辨2　巳一、出彼勝解2　午一、初二相

**彼由依止薩迦耶見，於諸行中心厭苦苦欲樂為依，起茲勝解：願於當來無有苦我，我無有苦。**

午二、後二相

**或復已斷即彼苦因及彼當果，於未來世，由二種相而生勝解。謂苦未來當離於我，及我未來當無有苦。**

　　或復已斷者：謂於苦苦不現行故，說名為斷。前說於諸行中心厭苦苦，今此復說於彼已斷，由是故有四種行相勝解差別，若厭、若斷分位別故。

巳二、明未永越

**雖由如是四種行相樂斷為依，離欲界欲，生初靜慮，次第乃至於彼非想非非想處若定、若生。由是因緣，超越苦苦，而未能斷下分諸結；未斷彼故，當知苦苦未永超越。**

辰二、約壞苦行苦辨

**彼於壞、行二苦斷中尚不生樂，何況能斷。由彼隨順所未斷故，當知於順上分諸結亦未能斷。**

卯二、依自聖教2　辰一、發正勝解2　巳一、厭離三苦

**住內法者初修觀時，雖於欲界未得離欲，有情勝故，而於三苦深心厭離。依樂斷欲，於諸行中，用無我見以為依止，發其勝解：願於未來無三苦我，我無三苦。**

　　有情勝故者：謂住內法補特伽羅，望彼外道沙門、婆羅門，說名為勝，由彼希求邪解脫故。

巳二、永斷苦苦

**彼初修習如是行已，於欲界欲而得遠離，永斷苦苦，如前復生如是勝解：當無彼我，我當無彼。**

辰二、證永解脫

**如是行者，於其苦苦究竟解脫，亦永超越順下分結，即於此道次第進修，乃至能得阿羅漢果。**

子二、廣明識住2　丑一、流轉攝3　寅一、出愚相2　卯一、標由怖畏

**若諸愚夫，薩迦耶見以為依止，於永超越壞、行二苦，及永斷滅隨順上分一切結中，謂我當無，於不應怖妄生怖畏，尚不起樂，況當能斷。**

卯二、釋不應怖

**又於是處，由二因緣不應生怖，謂唯有心住四識住，有轉有染；又唯有心斷四識住，無轉無染。**

　　謂唯有心住四識住等者：於五蘊中，識蘊名心，所餘四蘊名四識住。義顯無我，說唯有心住四識住。由是因緣，有生流轉及有染汙。

寅二、明轉染2　卯一、約種種辨2　辰一、釋因緣2　巳一、略標列2　午一、長行6　未一、果攝2　申一、列種種5　酉一、四依

**復有四依。謂色、受、想、行。**

酉二、四取

**復有四取。謂於欲、見、戒禁、我語所有欲貪。**

酉三、二緣

**復有二緣。謂若所緣及若能緣。**

酉四、六識

**復有六識。謂眼識等。**

酉五、二識住

**復有二識住。謂煩惱纏住及彼隨眠住。**

申二、攝略義

**此中諸取增上力故，以不如理分別為先，由我、我所邪境界取，由緣自相境界之取，由俱有依，此三因緣令諸識轉，及令染汙。**

　　由我我所邪境界取等者：於四取中，我語取名我、我所取，見取、戒禁取名邪境界取，欲取名緣自相境界之取。前說四依，名俱有依。由此三種因緣、所緣、能緣，眼識等轉，名諸識轉。煩惱纏住及彼隨眠住，說名染汙。如是諸相，略攝前義應知。顯唯有心住四識住，有轉有染。

未二、因攝

**復由三種。謂於現法趣集諦故；緣未來苦，我當如是如是愛故；於彼先因所生現苦而安住故。**

未三、受攝

**復由三種。謂趣樂位故，緣苦位故，安住不苦不樂位故。**

未四、世攝

**復由三種。謂趣來世故，緣去世故，住現世故。**

未五、愛攝

**復由三種。謂由後有愛，趣後有故；由彼彼喜樂愛，緣未來境界故；由喜貪俱行愛，住現在已得境界故。**

未六、繫攝

**復由三種。由貪欲身繫，趣向、隨順貪處事故；由瞋恚身繫，緣彼事故；由戒禁、此實二取身繫，住彼事故。**

午二、嗢柁南

**中嗢柁南曰：**

**　果因與受　世愛及繫**

　　果因與受世愛及繫者：前說諸識轉染，因緣有六三種，如次配釋應知。

巳二、隨難釋

**喜愛滋潤如前應知，謂如諸行因中宣說。**

　　喜愛滋潤如前應知等者：謂一切行喜為共因；由此為先，於彼彼生處障於厭離，滋潤自體。如前已說應知。

辰二、釋邊際2　巳一、生邊際2　午一、標列

**又即彼識如是轉時，於二生處，當知結生相續增廣。一、於有色，二、於無色。**

午二、料簡

**於有色處，依止中有而有去來；於無色處，唯有從**[^8]**生。**

巳二、住邊際2　午一、標於兩處

**即於兩處乃至壽盡相續而住，故名為住。**

午二、別顯人中

**當知此住，欲界人中有三分位。謂初入胎識所滋潤、胎分圓滿、自胎而出。**

卯二、約三界辨

**當知此三復有差別，欲、色、無色，如其次第。**

　　當知此三復有差別等者：前依若趣、若緣、若住，望義差別，說多三種。今此更說復有差別。謂趣諸欲故，緣諸色故，住無色故。由是說言如其次第。

寅三、斥餘說3　卯一、由義無別

**若有棄捨如來所說識流轉道，而作是言：我當更作別異施設。當知是人所施設者，其文有異，其義無別，但有言事。**

卯二、由不知答

**或餘智者，於其異文先示道理，後方詰問：汝所施設別異者何？彼於爾時茫然不了。**

卯三、由後覺非

**或於後時自得達鑒，於前所立如理諦觀，反生愚昧；由愚昧故，自覺無知，我本受持為惡非善。**

丑二、寂止攝2　寅一、出因緣3　卯一、廣依緣

**又十色界名為色界，當知復有六種受界、想界、行界。**

卯二、明斷位2　辰一、略標列

**又於三位，當知諸識解脫煩惱。謂於諸行深見過患，能令諸纏遠分離故；於見地中，一切外道諸繫隨眠永斷滅故；依止修道得究竟故。**

辰二、釋身繫2　巳一、辨相3　午一、貪瞋身繫2　未一、顯差別

**又諸外道，於所妄計一切生處，謂大自在、那羅衍拏，及眾主等無量品類。樂生彼故，名貪身繫；於他諸見異分法中深憎嫉故，名瞋身繫。**

未二、結雜染

**依於邪願修梵行故，於同梵行可樂法中起憎**[^9]**背故，由此二緣，於增**[^10]**上戒學能為雜染。**

　　依於邪願修梵行等者：如次配釋前說貪、瞋二種身繫應知。

午二、戒禁取身繫

**當知即彼由戒禁取，於增上心學能為雜染。**

午三、此實執取身繫

**由此實執取身繫故，於增上慧學能為雜染。**

巳二、釋名2　午一、名身繫

**如是四法，能於色身、名身、趣向、所緣安立事中，令心繫縛，故名身繫。**

　　能於色身名身趣向所緣安住事中者：前說：由貪欲身繫，趣向、隨順貪處事故；由瞋恚身繫，緣彼事故；由戒禁、此實二取身繫，住彼事故。此應準知。

午二、名意所成

**又彼在意地故，意分別故，意相應故，意隨眠故，染汙意故，名意所成。**

卯三、釋彼斷

**又彼斷者，謂緣彼境諸煩惱斷，非彼所緣，即於彼境無倒解故。**

寅二、明邊際2　卯一、滅因緣

**又由後有諸業煩惱之所攝持後有種識，當知於此依止建立。彼無有故，當來三種如前所說差別理趣生長廣大，當知一切悉皆盡滅。**

　　當來三種等者：此說三種，謂趣、緣、住。如前已廣分別應知。

卯二、得對治2　辰一、總標

**又即由彼無所住識，因分、果分不復生長，諸道所攝而得生長。**

辰二、別釋4　巳一、解脫所依

**又彼空解脫門為依止故，名無所為；無願解脫門為依止故，名為喜足；無相解脫門為依止故，說名為住。於彼愛樂數修習故，得善解脫。**

巳二、解脫究竟3　午一、逮得恆住

**一切隨眠永滅盡故，心善解脫。從是已後逮得恆住，雖住諸行，而無所畏。**

午二、滅不更生

**已得諸蘊任運而滅，餘因斷故，無復更生。**

午三、遍無所趣

**彼有漏識由永滅已，遍於十方皆無所趣，唯除如影諸受，與彼識蘊、識樹，當知如燈皆歸寂滅。**

　　唯除如影諸受等者：謂所有受是識樹影，說名如影諸受，當知此謂果已成滿受。於無餘依涅槃界中般涅槃時，此亦永滅。義如菩薩地決擇中說。（陵本七十七卷十九頁5924）由是故言如燈皆歸寂滅。

巳三、解脫異名

**即於有餘涅槃界中，依初纏斷，說名寂靜；依第二斷，說名清涼；依第三斷，說名宴默。**

　　依第二斷等者：隨眠永斷，名第二斷。餘依永滅，名第三斷。

巳四、解脫因緣

**又由三緣，識趣、識住皆無所有。一、由自然非染汙故；二、由所餘不染汙故；三、由餘識助伴無故。**

　　一由自然非染汙故等者：心性本淨，名自非染。不為餘染，名餘不染。

辛六、斷支攝2　壬一、頌標列

**復次，嗢柁南曰：**

**　斷支實顯了　行緣無等教　四種有情眾　道四究竟五**

壬二、長行釋7　癸一、斷支

**諸修斷者，略由五支攝受於斷，能於諸行如實顯了。一、由身遠離故；二、由心遠離故；三、由奢摩他品三摩地故；四、由毗鉢舍那品三摩地故；五、由常委所作故。**

癸二、實顯了

**復次，當知有十二種如實顯了行相，如攝異門分說。謂聽聞、各別善取、惡取故，正教、現量、比量境界故，自相、共相故，如所有性、盡所有性故，入見、究竟地故。**

　　有十二種如實顯了行相等者：攝異門分說有解釋、開示、顯了、了、解、知、等解了、近解了、黠了、通達、觸、作證種種差別，是名十二種如實顯了行相。如彼一一別釋應知。（陵本八十三卷十六頁6322）今此聽聞、各別善取、惡取，當知十二種中，謂初三種。正教、現量、比量境界，謂彼第四、第五、第六。自相、共相，謂彼第七、第八[^11]。如所有性、盡所有性，謂彼第九、第十。入見、究竟地，謂後二種。如是於法正聞思修，如實顯了，故名行相。

癸三、行緣3　子一、標

**復次，略有四種如實顯了行相道理智所緣事。**

子二、釋2　丑一、別辨染淨4　寅一、約內法異生辨

**謂住內法異生，於率爾墮境所起受中，不如實知增上力故，能令諸行流轉雜染；如實知故，能令清淨。**

寅二、約在家異生辨

**復有在家異生，於欣後有等所依中，不如實知增上力故，能令諸行流轉雜染；與彼相違，能令清淨。**

　　於欣後有等所依中等者：此中等言，等取受用諸欲應知。

寅三、約諸外道辨

**復有諸外道，於所愛樂虛妄分別定生喜愛所依行中，不如實知增上力故，能令諸行流轉雜染；與彼相違，能令清淨。**

寅四、約內法有學辨

**復有住於內法有學，依諸根境所有忘念，於餘殘行不如實知增上力故，流轉雜染；斷餘殘故，便得清淨。**

丑二、料簡清淨

**當知於此一切品中，諸清淨品皆住內法。**

子三、結

**如是名為四所緣事。**

癸四、無等教2　子一、出因緣2　丑一、標列

**復次，由三因緣，如來所說教無與等。一者、宣說不共法故；二者、宣說無倒法故；三者、宣說自覺法故。**

丑二、隨釋3　寅一、由不共

**此中宣說：若趣薩迦耶集行，即是趣苦集行；若趣薩迦耶滅行，即是趣苦滅行。是名宣說不共法教。**

寅二、由無倒

**若復說言：此真實有。是名宣說無倒法教。**

　　若復說言此真實有者：謂諸行中，無我性有，名真實有應知。

寅三、由自覺

**若復說言：我如實知。是名宣說自覺法教。**

子二、廣流轉

**復有三種諸行流轉差別。一者、薩迦耶，是諸有情染著安足處所義故。二者、世間，是染著處敗壞義故。三者、有，是染著者更生義故。**

癸五、四有情眾4　子一、總標

**復次，彼有情眾略有四種。**

子二、徵起

**何等為四？**

子三、列釋4　丑一、一向住可愛果

**一者、一向安住可愛業果，即於此果耽著受用。謂生天處專行放逸。**

丑二、一向因轉

**二者、一向因轉。謂希求彼所有沙門、若婆羅門。**

丑三、樂般涅槃

**三者、樂般涅槃諸有情眾。**

丑四、諸雜種類

**四者、諸雜種類。謂住於此、或住於果耽著受用；或樂攝受當來愛果；或時時修涅槃資糧，離諸放逸。**

子四、料簡

**於前三種有情眾中，隨其所應，當知世間彼集、滅邊，及薩迦耶彼集、滅邊。**

　　於前三種有情眾中等者：初有情眾，一向安住可愛業果；次有情眾，一向因轉；此是世間彼集、滅邊。後有情眾，樂般涅槃，是薩迦耶彼集、滅邊。如是隨其所應當知。

**於後第四有情眾中，當知薩迦耶彼集、彼滅趣道差別。**

　　於後第四有情眾中等者：若住於此、或住於果耽著受用，或樂攝受當來愛果，是薩迦耶彼集趣道；若時時修涅槃資糧，離諸放逸，是薩迦耶彼滅趣道。如是差別應知。

癸六、道四2　子一、標

**復次，依二種道，當知施設四種行相。**

子二、釋2　丑一、依二種道

**云何依二種道？謂依見道及依修道。**

丑二、施設四種行相4　寅一、徵

**云何施設四種行相？**

寅二、列

**一、應遍知行相，二、應永斷行相，三、應作證行相，四、應修習行相。**

寅三、配

**如是四種，三依見道，一依修道。**

寅四、釋2　卯一、依見道

**入見道時諦現觀俱，能遍知苦，斷一分集，證一分滅。**

卯二、依修道

**於彼一分能斷證者，於修道中，為求無餘斷及證故，如所得道應勤修習。因修如是諸思擇道及修道故，永斷餘集，證得餘滅。**

癸七、究竟五4　子一、標

**復次，證得如是極究竟者，由五種相，應知究竟。**

子二、徵

**何等為五？**

子三、列

**謂已證得苦及苦因無餘盡故；堪作他義，一切自義皆圓滿故；證得畢竟斷及智故；能入究竟涅槃城故；既得入已，於其聖位**[^12]**能安住故。**

子四、釋5　丑一、第一相

**於第一相，有割愛等四種差別，如前應知。**

　　有割愛等四種差別等者：前說：有學有二清淨說句。謂於後有一切行中，由不現行道理，名已割貪愛及轉三結。無學有二清淨說句。謂止慢現觀故，及一切苦本貪愛隨眠永拔除故，名已作苦邊。（陵本八十五卷二十頁6480）如是四種差別應知。

丑二、第二相

**於第二相，有阿羅漢盡諸漏等所有差別，如前應知。**

　　於第二相至如前應知者：謂阿羅漢，諸漏已盡，所作已辦，無復所作，證得自義，盡諸有結。已正奉行如來聖教，心善解脫。已具成就十無學法。如是等類所有差別，如前聲聞地說應知。（陵本三十四卷二十四頁2808）

丑三、第三相3　寅一、畢竟究竟

**於第三相，有畢竟究竟，一切行事皆悉斷故。**

　　一切行事皆悉斷故者：謂於當來後有眾苦，已得寂靜，不復現前故。

寅二、畢竟無垢

**有畢竟無垢，一切煩惱畢竟斷故。**

寅三、畢竟梵行以為後邊

**有畢竟梵行以為後邊，謂已獲得彼對治故。**

丑四、第四相2　寅一、舉喻3　卯一、標

**於第四相，譬如世間具五種相，名入宮城；隨闕一種，不名為入。如是要具與彼相似五種相故，當知名入涅槃宮城。**

卯二、徵

**何等名具世間五相？**

卯三、列

**一者、闢宮城門；二者、超踰隍塹而不墮落；三者、深起果決而越度之；**

　　深起果決而越度之者：謂於宮闕深心愛樂，策勤精進，越度隍塹故。

**四者、越隍塹已，逼臨宮闕；五者、非自非餘之所希望，勝幢既仆，徐入中宮。**

寅二、合法3　卯一、標

**如是入宮無諸罣礙。**

　　非自非餘之所希望等者：謂若自勝於他，心生高舉，是名勝幢。當於爾時，不名究竟。既勝他已，不計自他，無增上慢，名仆勝幢。齊爾所時，乃名究竟。

**入涅槃宮亦復如是。**

卯二、配5　辰一、如彼闢門

**先斷能順五下分結，如彼闢門。**

辰二、如超隍塹

**次於涅槃起深坑想，無明怖畏斷無餘故，如超隍塹而不墮落。**

辰三、如彼越度

**能到薩迦耶彼岸故，能持最後身故，如彼果決而越度之。**

辰四、如逼宮闕

**將入無餘依涅槃界，如逼宮闕。**

辰五、如仆勝幢徐入中宮

**已斷有愛，於諸境界無復愛生，遍於一切憍慢不起，而入涅槃，如非自他之所希望，勝幢既仆，徐入中宮。**

卯三、結

**如前所說五種因緣，入涅槃宮，當知亦爾。**

丑五、第五相2　寅一、標列

**又既入已，由二種相安住聖住。一、由行故；二、由住故。**

寅二、隨釋2　卯一、由行故2　辰一、標列

**行由三相，應正了知。一、不共故；二、無染故；三、正依止所依止故。**

辰二、隨釋3　巳一、不共

**永斷順五下分結故，於諸欲中畢竟離欲，即於是處而遊行故，說名不共。**

巳二、無染

**於六恆住常攝受故，名為無染。**

巳三、正依止所依

**於一分法思擇遠離，謂惡象馬等；**

　　謂惡象馬等者：聲聞地說：不與暴亂惡象俱行，不與暴亂眾車、惡馬、惡牛、惡狗而共同行，乃至廣說。（陵本二十四卷十五頁2051）此應準知。

**於一分法思擇習近，謂衣服、飲食等；是名為正依止所依。**

　　謂衣服飲食等者：此中等言，等取臥具、病緣醫藥供身什物，是謂四依。由依此故，於善說法毗奈耶中出家受具，成苾芻分。如菩薩地說應知。（陵本四十二卷九頁3440）

卯二、由住故3　辰一、標列

**如是於行善清淨已，復由五相應了知住。謂若由此而住，若此為依，若由此離繫，若此為依，若由此相應。**

辰二、隨釋5　巳一、由此而住

**當知此中，由不動心解脫而住。**

巳二、若此為依

**於一分法思擇除遣，謂遊行散亂劬勞因緣，身心疲怠；於一分法思擇忍受，謂寒熱等；是名為依。**

巳三、由此離繫3　午一、標

**由於三種雜染離繫，謂見雜染及愛雜染、尋思雜染。**

午二、釋

**由見雜染得離繫故，於後有中心無動搖；由愛雜染得離繫故，於諸境界不被漂淪；尋思雜染得離繫故，尋思唯善，無有不善。**

午三、結

**如是名為由此離繫。**

巳四、由此為依

**此依四種靜慮無動三摩地，安住第一現法樂住，是名為依。**

巳五、由此相應2　午一、標二解脫

**由與無學心善解脫、慧善解脫而共相應。**

午二、別廣離愛

**又離愛者，於第二身不復生故，於涅槃舍無退轉故，剋證無上圓滿德故。**

辰三、總結

**由此五相，應知圓滿住第一住。**

辛七、二品攝2　壬一、頌標列

**復次，嗢柁南曰：**

**　二品總略三有異　勝解斷流轉有性**

**　不善清淨善清淨　善說惡說師等別**

壬二、長行釋8　癸一、二品總略2　子一、總攝一切2　丑一、標列

**略由三處，總攝一切黑品、白品。一、由所遍知法故；二、由遍知故；三、由成遍知故。**

丑二、隨釋3　寅一、所遍知法

**所遍知法者，謂苦諦、集諦，當知總攝一切黑品。**

寅二、遍知

**遍知者，謂滅諦，當知此攝白品一分。**

　　當知此攝白品一分者：謂餘道諦亦白品攝，故言一分。當知此中，滅諦名遍知者，謂是遍知果故。

寅三、成遍知

**成遍知者，謂補特伽羅及道諦。補特伽羅雖是假有，當知亦是白品所攝，此即如來。**

子二、別廣滅諦2　丑一、標不可記2　寅一、依理

**諸聖弟子，於世俗諦及勝義諦皆悉善巧，依二道理如實隨觀，俱不可記。**

寅二、舉事

**謂如來滅後若有、若無、亦有亦無、非有非無皆不可取，亦不可記。**

丑二、徵釋其義2　寅一、徵

**所以者何？**

寅二、釋2　卯一、依勝義

**具**[^13]**依勝義，彼不可得，況其滅後或有、或無。**

　　具依勝義彼不可得者：謂依勝義，如來境界不可思議，名不可得，非如言說可取相故。

卯二、依世俗2　辰一、雙徵

**若依世俗，為於諸行假立如來？為於涅槃？**

辰二、別詰2　巳一、於諸行

**若於諸行，如來滅後無有一行流轉可得，爾時何處假立如來？既無如來，何有無等？**

巳二、於涅槃2　午一、詰有非有2　未一、有

**若於涅槃，涅槃唯是無行所顯，絕諸戲論，自內所證。絕戲論故，施設為有不應道理。**

未二、非有

**亦復不應施設非有，勿當損毀施設妙有寂靜涅槃。**

午二、顯其實相3　未一、名甚深

**又此涅槃極難知故，最微細故，說名甚深。**

未二、名廣大

**種種非一諸行煩惱斷所顯故，說名廣大。**

未三、名無量

**現量、比量及正教量所不量故，說名無量。**

癸二、三有異3　子一、內外荷擔重苦差別3　丑一、標列

**復次，由三因緣，內荷擔苦與外荷擔苦有其差別。一、所荷擔，二、能荷擔，三、荷擔時。**

丑二、別辨3　寅一、所荷擔

**謂外荷擔，色一分攝，或稈、或薪、或餘種類，是所荷擔。愚夫乃以一切諸行為所荷擔。**

寅二、能荷擔

**又外荷擔，屬在身肩是能荷擔。愚夫乃以一切愛蘊為能荷擔。**

　　一切愛蘊者：謂五有取蘊應知。由愛最勝，故名愛蘊。

寅三、荷擔時2　卯一、標辨二種

**又外荷擔，唯以現肩荷擔所擔。愚夫乃以一切愛蘊荷擔所擔。**

卯二、隨廣內擔

**欲捨所擔，要并除蘊，無別方便而能棄捨。乃至未能捨所擔來，恆常荷擔大重擔故，執持尫劣、微弱、細軟、不靜肩故，長時無間荷所擔故。**

丑三、總結

**內有三德，領受如是荷擔眾苦，外則不然。**

　　內有三德者：前說愚夫內所荷擔，與能荷擔，及荷擔時諸差別相，名有三德。外無如是勝功能故。

**是名二種荷擔差別。**

子二、內外縛別2　丑一、總標

**復次，由五種相，愚夫內縛與彼外縛而有差別。**

丑二、別辨5　寅一、約色一分及諸行辨

**謂彼外縛，為色一分之所繫縛，或木、或鐵、或索所繫。愚夫乃為諸行所縛。**

寅二、約他縛自縛辨

**又彼外縛，他縛所縛。愚夫乃為自縛所縛。**

寅三、約易知難知辨

**又彼外縛，易可了知縛、縛因緣、脫、脫方便。愚夫內縛，一切難知。**

寅四、約死後即無及不捨辨

**又彼外縛，死後即無。愚夫內縛，死後諸行隨逐往來，循環不捨。**

寅五、約能解脫未能解脫辨2　卯一、標辨二種

**又彼外縛，所有出家能捨諸欲便得解脫，一切怨讎不能拘礙。愚夫內縛，雖得離欲乃至有頂，尚未能脫，況唯出家。**

卯二、別廣內縛3　辰一、離欲未離欲別

**當知此中，在離欲位，魔羂**[^14]**於彼不得自在；未離欲位，便得自在。**

辰二、出家在家別

**其出家位未脫魔手，若在家位隨欲所作。**

辰三、未離欲及生有頂別

**未離欲位，魔縛所縛；由世間道雖生有頂，未脫魔羂。**

子三、如來聲聞同分異分2　丑一、總標

**復次，略由四相，當知如來與慧解脫阿羅漢等，同分、異分。**

　　與慧解脫阿羅漢等者：此中等言，等取心解脫、俱解脫阿羅漢應知。

丑二、別辨2　寅一、同分

**由一種相，說名同分。謂解脫等故。**

寅二、異分2　卯一、標列

**由三種相，說名異分。謂現等覺故，能說法故，行正行故。**

卯二、隨釋3　辰一、由現等覺2　巳一、了達四相

**此中如來，無師自然修三十七菩提分法，現等正覺；等正覺已，遍依勝義，若於現法有能、無能、若現見法、不現見法，於一切種皆悉了達，是名自然等覺菩提。**

　　遍依勝義等者：謂於補特伽羅，若已成熟，即於現法得般涅槃，是名有能；或證現觀，名現見法。若未成熟，即於現法不般涅槃，是名無能；或不證現觀，名不現見法。於此一切皆悉了達，當知此由等覺為依，故能如是遍行一切，是名遍依勝義。

巳二、不共聲聞2　午一、明解脫

**如是了達勝義法已，於其二障善得解脫，謂并習氣諸煩惱障及所知障。與諸天眾及餘世間為解脫師，獨一無二。**

午二、結不共

**當知了達如是四相，是名自然等覺菩提。由此不與諸聲聞共。**

　　當知了達如是四相者：此中四相，謂即前說有能、無能、若現見法、不現見法應知。

辰二、由能說法4　巳一、標

**又依他義作所作等，能說正法。由五種相，當知不共。**

　　又依他義作所作等者：作所應作，名作所作。等言，等取不應作、非所作應知。

巳二、徵

**何等為五？**

巳三、列

**一者、如來如實了知一切種道為道，一切種非道為非道。二者、知已，如實宣說是道非道，為令趣道，不趣非道。三者、若有如所說道樂欲勤行，為令彼行攝受方便如理所引作意正道，以教授門而為宣說。四者、彼如聖教行時，若有障礙止觀過失，皆令除遣。五者、若有隨順彼法，皆令攝受。**

巳四、結

**是名能說不同分法。**

辰三、由行正行3　巳一、約有依無依辨

**此中正行不同分者，謂彼聲聞先依如來，後行正行。夫如來者，無少所依。**

巳二、約自他種姓辨

**又彼成就聲聞種姓，行於正行。而佛如來成自種姓。**

巳三、約成熟二行辨2　午一、標簡

**又彼聲聞或已成熟、或當成熟。非最後有菩薩身中二行可得。**

　　非最後有菩薩身中二行可得者：前說聲聞或已成熟、或當成熟，唯約證般涅槃為論，是故說隨道行，及於現法成大師教，是名二行。菩薩不爾，不般涅槃，非有二行可得，故作是說。

午二、別釋2　未一、釋二行

**若未熟者，彼隨道行，能熟當來成熟相續；若已熟者，彼於現法成大師教。如此二種，如其聖教，即如是行。**

未二、明果利2　申一、標辨

**若隨道行，彼於來世當證涅槃；若於現法成大師教，彼依此身便證聖道、道果涅槃。**

申二、隨廣

**即此聖道及聖道果，無損樂故，名如實法；饒益性故，又說為善。**

　　無損樂故者：無漏界中，一切麤重諸苦永斷，住無損惱勝義樂故，名無損樂。

癸三、勝解2　子一、略標列

**復次，於諸行中，略有二種無我勝解。一者、聞思增上勝解，二者、修證增上勝解。**

子二、明漸次2　丑一、標

**此中聞思增上勝解，能與修證增上勝解作生依止。**

丑二、釋2　寅一、由聞思

**諸善男子淨信出家，雖復在此極善殷到，且於其中不應喜足。**

　　雖復在此極善殷到者：謂於無我無倒、無間、殷重如理思惟，是名極善殷到。義如攝異門分說。（陵本八十三卷十三頁6313）

寅二、由修證

**要此為依，於諸行中漸次修習無常等想，證得無我增上勝解。為令彼證轉增勝故，勤修觀解。**

癸四、斷2　子一、總標

**復次，由四種相，應知諸行有二種斷。**

子二、別釋2　丑一、四種相

**何等為四？一、諸纏斷故；二、隨眠斷故；三、後有諸行因性斷故；四、現在諸行染行斷故。**

丑二、二種斷2　寅一、標列

**如是四種，當知總說為二種斷，謂煩惱斷及以事斷。**

寅二、配屬

**前之三**[^15]**相，名煩惱斷；後之一**[^16]**相，說為事斷。**

癸五、流轉2　子一、標列三苦

**復次，於欲界中，諸行流轉初中後位，當知略有三種密苦。一者、生時為其胎藏所覆障故，有覆障苦；二者、生已處嬰稚位，多疾病苦；三者、衰耄諸根成熟，有老死苦。**

子二、兼顯苦滅

**又彼諸行流轉生起初中後滅，當知即是三種苦滅。**

　　初中後滅者：謂如前說，於欲界中初中後位，諸行流轉諸苦滅故。

癸六、有性2　子一、總標

**復次，有三有性，為斷彼故，諸聖弟子當勤修學。**

子二、別釋2　丑一、辨有性

**一、依過去為因有性。由是因緣，淨信捨家，趣於非家，深見過患，厭棄諸欲。**

　　依過去為因有性者：謂於過去諸欲顧戀為因，有體性故。

**二、依未來所生諸行為因有性。**

　　依未來所生諸行為因有性者：謂於未來諸行欣樂為因，有體性故。

**三、依現在未斷意樂雜染有性。**

　　依現在未斷意樂雜染有性者：謂於現在雜染，未為修涅槃道之所對治，有體性故。

丑二、辨斷相

**為斷如是三種有性，故有三斷。謂無顧戀故，不欣樂故，斷、離欲、滅界集成故。**

癸七、不善清淨等4　子一、標

**復次，於諸行中，略有二種離增上慢觀無我見。**

子二、徵

**何等為二？**

子三、列

**一、不善清淨，二、善清淨。**

子四、釋2　丑一、不善清淨2　寅一、徵

**云何名為不善清淨？**

寅二、釋3　卯一、明觀相3　辰一、空

**謂如有一，遠離而住，依觀諸行無常性忍，由世間智，於無我性發生勝解。**

辰二、無相

**因此勝解，於眼所識色乃至意所識法等隨觀察，我、我所相不現行故，說名為斷。**

　　由世間智者：此世間智，謂順決擇分攝下中上忍應知。

辰三、無所有3　巳一、標能制伏

**又能制伏四外繫所攝貪瞋癡三種所有。**

巳二、列三所有

**謂貪欲身繫攝貪所有，瞋恚身繫攝瞋所有，餘二身繫攝癡所有。**

巳三、釋所有義

**當知此中，極鄙穢義是所有義。**

卯二、出智體

**離增上慢無我智者，如理作意共相應故，定地攝故。**

卯三、廣因緣2　辰一、總標

**當知此智，由二因緣不善清淨。**

辰二、別釋2　巳一、第一因緣2　午一、舉於空觀

**一者、即於此時，謂於趣入順決擇分善根位時，有麤我慢隨入微細現行作意間無間轉，由是因緣，作如是念：我今於空能修能證，空是我有。由是空故，計我為勝。**

午二、例無相等

**如空，無相及無所有，當知亦爾。**

　　如空無相及無所有等者：此中無相，謂無我、我所相。無所有者，謂無貪瞋癡三種所有。如前已說應知。

巳二、第二因緣2　午一、標體性

**二者、能令彼法現行因緣，謂於諸欲、或薩迦耶有染愛識。**

午二、明過患

**由於如是有染愛識不遍了知增上力故，便為諸欲、薩迦耶愛之所漂溺。由此意樂，於彼涅槃不能趣入，其心退還，如前已說。**

　　由此意樂等者：謂於長夜，其心愛樂世間色聲香味觸等，為諸色聲香味觸等滋長積集。由是因緣，雖於涅槃深心願樂，而復於彼不能趣入、不能證淨、不能安住、不能勝解，其心退轉。於寂靜界未能深心生希仰故，有疑慮故，其心數數厭離、驚怖。如前聲聞地說應知。（陵本三十四卷十八頁2785）

丑二、善清淨3　寅一、總標

**又由八相，能遍了知；遍了知故，除諸過患。當知是名極善清淨離增上慢無我真智。**

寅二、別釋3　卯一、八能遍知8　辰一、無常

**又於此中已滅壞故，滅壞法故，說名無常。**

辰二、有為

**諸業、煩惱所集成故，說名有為。**

辰三、思所造

**由昔願力所集成故，名思所造。**

辰四、緣生

**從自種子、現在外緣所集成故，說名緣生。**

辰五、盡法

**於未來世衰老法故，說名盡法。**

辰六、歿法

**死歿法故，說名歿法。**

辰七、破壞法

**未老死來，為疾病等種種災橫所逼惱故，名破壞法。**

辰八、離欲法及滅法

**由依現量能離欲故，能斷滅故，名於現法得離欲法及以滅法。**

卯二、配釋觀相

**當知此中，除離欲法及以滅法，由所餘相，略觀三世所有過患；由所除相，觀彼出離。若由如是過患、出離遍知彼識，名善遍知。**

卯三、法無我性2　辰一、名諸法印

**一切法中無有我性，名諸法印。**

辰二、名聖法印

**即此法印隨論道理法王所造，於諸聖身不為惱害，隨喜能得一切聖財，由此自然吉安超度生死廣大險難長道，是故亦名眾聖法印。**

寅三、結簡

**當知此中，由前名通達智，由後名善清淨見。**

　　由前名通達智等者：眾聖位中，有學名前，無學名後，如其次第，名通達智、善清淨見。

癸八、善說惡說師等別2　子一、內外師弟高下差別2　丑一、標列

**復次，應知由五種相，於內外法師及弟子高下差別。一、由住故；二、由御眾故；三、由論決擇故；四、由建立開顯道故；五、由行故。**

丑二、隨釋5　寅一、由住故

**謂諸外道師及弟子，恆常住於憒鬧之住；內法師、弟子**[^17]**，時時住於極寂靜住。是名第一高下差別。**

寅二、由御眾故2　卯一、外道師

**又外道師，由自有量出家弟子諸外道僧，說名有僧；由自有量在家弟子諸外道眾，說名有眾。希彼一切共許為師，故名眾師。愚類眾生咸謂有德，是故說名共推善色。**

　　是故說名共推善色者：謂彼如是色類補特伽羅，愚類眾生咸共推許名為善故。

卯二、內法師

**當知如來，與彼相違。雖為一切天及世間無上大師，於彼同尊，而無所冀。**

寅三、由論決擇故2　卯一、外道

**又外道師與自弟子，共興議論決擇之時，凡有所說展轉意解，各各差別，不相扶順，轉增愚昧，非淨其智。**

卯二、內法

**當知內法，與彼相違。**

寅四、由建立開顯道故2　卯一、外道師2　辰一、總顯所依

**又外道師為諸弟子，依止**[^18]**無因、不平等因，施設、建立、開顯其道。聽聞如是不正法故，為大羅剎嬈亂其心；又由不正尋思相應非理作意，其心散動。**

辰二、別釋其相5　巳一、名雜染

**以於他所懷勝負心，咎責於他。若他反詰，便興卒**[^19]**暴。不審思擇，輕出言詞。自為無因、不平等因所覆藏故，名為雜染。**

巳二、名愚昧

**由此愚夫於染因緣，若自、若他不如實知，故名愚昧。**

巳三、名不明了

**離清淨故，名不明了。**

巳四、名不善

**於清淨因不善巧故，說名不善。**

巳五、名不知量等

**又乃至於應所說語、如所說語、是處說語，如是一切不如實知，是故說彼為不知量、為不知田**[^20]**。**

卯二、內法師

**當知內法，與彼相違。**

寅五、由行故2　卯一、辨2　辰一、外道2　巳一、舉說因

**又諸外道師及弟子，雖無異說，所說無減無顛倒故；雖不流漫，所說無增無加益故；雖等所說，義相似故；雖是法說，文平等故；雖復記別法及隨法，然於同法樂為朋黨。**

巳二、顯無義

**當知彼於法隨法行自義證得，不放逸者尚不能得，況縱逸者。彼由如是不得自義，便為他論制伏輕毀，并彼所受諸惡邪法。**

　　并彼所受諸惡邪法者：謂彼所受諸惡邪法，亦為他論制伏輕毀故。

辰二、內法

**當知內法，與彼相違。**

卯二、結

**是名五種高下差別。**

子二、說苦樂等善惡差別2　丑一、遮非

**復次，由四種相，當知諸行非定苦染。又由四相，非定樂淨。**

丑二、顯正2　寅一、標列三事

**如是四相，總依三事。何等為三？一、依生處故；二、依受故；三、依世故。**

寅二、辨釋四相3　卯一、依生處辨2　辰一、樂等

**此中樂者，謂在第三靜慮。樂所隨者，謂在人中容有二種。**

　　謂在人中容有二種者：於人趣中，多分引苦，少分引樂，名樂所隨。

**喜樂遍者，謂在初二靜慮。未永離樂者，謂在第四靜慮已上。**

　　未永離樂等者：謂在第四靜慮已上，現雖無樂，然有隨眠，猶為當樂所隨故。

辰二、苦等

**此中苦者，謂在餓鬼及以傍生。苦所隨者，謂在人中。憂苦遍者，謂在那落迦。未永離苦者，謂在上天眾中，當苦所隨故。**

卯二、依受辨2　辰一、舉樂等

**又言樂者，謂不苦不樂受現在前位。樂所隨者，謂苦受現在前位。喜樂遍者，謂樂受現在前位。未**[^21]**永離樂者，謂於一切位，樂因所隨故。**

辰二、例苦等

**若與此相違，當知苦差別。**

卯三、依世辨2　辰一、舉樂等

**又言樂者，謂順樂行及樂已滅。樂所隨者，謂有樂因，於未來世當生起樂。喜樂遍者，謂於現在隨順樂處。未永離樂者，謂餘二**[^22]**世。**

辰二、例苦等

**與此相違，苦差別四，如應當知。**

**瑜伽師地論科句披尋記卷第八十七**

[^1]: 「境」，披尋記原作「淨」。卷一原文作「境」。

[^2]: 「想見」，大正、陵本作「見想」。

[^3]: 「止」，大正作「上」。

[^4]: 「論」，大正作「轉」。

[^5]: 「智」，大正作「智智」。

[^6]: 「知」，大正作「智」。

[^7]: 「住」，大正作「在」。

[^8]: 「從」，大正作「徙」。

[^9]: 「憎」，大正作「增」。

[^10]: 「增」，大正作「憎」。

[^11]: 編按：此段文披尋記原為：「正教、現量、比量境界，謂彼第四、第五。自相、共相，謂彼第六、第七。」卷八十三原文更正：「正教、現量、比量境界，謂彼第四、第五、第六。自相、共相，謂彼第七、第八。」

[^12]: 「位」，大正作「住」。

[^13]: 「具」，大正作「且」。

[^14]: 「羂」，大正作「羅」。

[^15]: 「三」，大正作「二」。

[^16]: 「一」，大正作「二」。

[^17]: 大正無「子」字。

[^18]: 「止」，陵本作「正」。

[^19]: 「卒」，大正作「辛」。

[^20]: 「田」，大正作「恩」。

[^21]: 「未」，大正、陵本作「不」。

[^22]: 「二」，大正作「三」。
