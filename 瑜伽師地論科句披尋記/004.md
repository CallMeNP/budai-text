# 瑜伽師地論科句披尋記卷第四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中有尋有伺等三地之一**

丙三、有尋有伺等三地2　丁一、結前生後

**已說意地。云何有尋有伺地？云何無尋唯伺地？云何無尋無伺地？**

丁二、總別標釋2　戊一、總標列2　己一、嗢柁南

**總嗢柁南曰：**

**　界相如理不如理　雜染等起最為後**

己二、長行

**如是三地，略以五門施設建立。一、界施設建立，二、相施設建立，三、如理作意施設建立，四、不如理作意施設建立，五、雜染等起施設建立。**

戊二、廣分別5　己一、界施設建立2　庚一、徵

**云何界施設建立？**

庚二、釋2　辛一、總標列2　壬一、嗢柁南

**別嗢柁南曰：**

**　數處量壽受用生　自體因緣果分別**

壬二、長行

**當知界建立由八**[^1]**相。一、數建立，二、處建立，三、有情量建立，四、有情壽建立，五、有情受用建立，六、生建立，七、自體建立，八、因緣果建立。**

辛二、依次釋8　壬一、數建立2　癸一、徵

**云何數建立？**

癸二、釋3　子一、標列界

**略有三界。謂欲界、色界、無色界。**

子二、辨攝別2　丑一、墮

**如是三種，名墮攝界。**

　　名墮攝界者：墮世間法，名墮所攝。世間有五。謂有情世間、器世間、欲世間、色世間、無色世間。如攝決擇分思所成地說。（陵本六十五卷十四頁5198）今此但說三種世間，名墮攝界。

丑二、非墮

**非墮攝界者，謂方便，并薩迦耶滅，及無戲論無漏界。**

　　非墮攝界者等者：此中方便，謂道聖諦。薩迦耶滅，謂滅聖諦。涅槃界性，唯內所證，若異不異、死後當有或當無等一切戲論不能說故，是名無戲論無漏界。如是一切，不墮欲、色、無色三種世間，故名非墮攝界。

子三、配屬地2　丑一、墮攝2　寅一、別辨相3　卯一、有尋有伺地

**此中欲界及色界初靜慮，除靜慮中間若定、若生，名有尋有伺地。**

　　此中欲界至名有尋有伺地者：欲有二種。一、煩惱欲，二、事欲。依此二種建立欲界。由此為因，起貪、恚、害尋，造身語意惡不善業，是故欲界名有尋有伺地。色界初靜慮中，由善尋伺對治欲界惡不善法，於常常時、於恆恆時，有尋有伺心行所緣躁擾而轉，不得寂靜，是故亦名有尋有伺地。謂定地中，於緣最初率爾而起怱務行境，麤意言性，是名為尋；即於彼緣隨彼而起、隨彼而行徐歷行境，細意言性，是名為伺。然於初靜慮中，若至上品善修習已，齊此說名靜慮中間。無尋相應，唯伺俱轉，依此建立無尋唯伺地。非此中說，故應除之。修習彼定，當生大梵眾同分中，是名靜慮中間若定、若生。

卯二、無尋唯伺地

**即靜慮中間若定、若生，名無尋唯伺地。隨一有情，由修此故，得為大梵。**

卯三、無尋無伺地

**從第二靜慮，餘有色界及無色界全，名無尋無伺地。**

　　從第二靜慮至無尋無伺地者：第二靜慮以上，於諸尋伺能見過失，尋伺麤相皆無所有。依此建立無尋無伺地。

寅二、隨難釋2　卯一、標簡

**此中由離尋伺欲道理故，說名無尋無伺地，不由不現行故。**

卯二、釋因2　辰一、由一類無

**所以者何？未離欲界欲者，由教導作意差別故，於一時間亦有無尋無伺意現行。**

辰二、由一類有

**已離尋伺欲者，亦有尋伺現行。如出彼定及生彼者。**

　　此中由離尋伺欲道理故至如出彼定及生彼者者：此釋無尋無伺地建立所以。有尋伺貪，名尋伺欲。不相應起，是名為離。由離彼欲，是故建立無尋無伺地；非由尋伺不現行故，說名無尋無伺地。依此道理，有尋有伺地、無尋唯伺地皆應準知。由諸異生欣樂喜樂略有多種。謂欣樂欲生喜樂、欣樂有尋有伺定生喜樂、欣樂無尋有伺定生喜樂、欣樂無尋無伺定生喜樂差別故。（陵本七十卷八頁5473）於煩惱欲未相應離，及於事欲未境界離，是名未離欲界欲者。彼聞通達修瑜伽師殷勤教誨，於修作意如應安立正修行時，由於六想作意思惟，心於所緣安住一境。即於爾時尋伺不行，然不說名無尋無伺地。何以故？未離尋伺欲故。云何六想？謂無相想、無分別想、寂靜想、無作用想、無所思慕無躁動想、離諸煩惱寂滅樂想。（陵本三十二卷五頁2624）又有欣樂無尋無伺補特伽羅，是名已離尋伺欲者。雖於定地尋伺不行，然出定時及生彼地，亦有尋伺現行。不由現行說名有尋有伺地。何以故？已離尋伺欲故。

丑二、非墮攝2　寅一、明有尋伺2　卯一、標

**若無漏界有為定所攝初靜慮，亦名有尋有伺地。**

卯二、釋

**依尋伺處法，緣真如為境入此定故，不由分別現行故。**

　　若無漏界至分別現行故者：此釋尋伺義通無漏。若依初靜慮，以分別所攝如理作意思惟真如，即此初靜慮名無漏界有為定所攝。當知此依初靜慮中有尋伺法，緣真如為境而入此定；是故說名有尋有伺地。不由分別現行而立此名。

寅二、指說所餘

**餘如前說。**

　　餘如前說者：謂如前說，非墮攝界者，謂方便，及薩迦耶滅，及無戲論無漏界。當知無漏遍一切地。無尋唯伺、無尋無伺，說之為餘。此不具說，故指如前。

壬二、處所建立3　癸一、欲界3　子一、辨所立2　丑一、總標

**處所建立者，於欲界中有三十六處。**

丑二、別列4　寅一、那落迦處2　卯一、辨二種2　辰一、大那落迦2　巳一、標列名

**謂八大那落迦。何等為八？一、等活，二、黑繩，三、眾合，四、號叫，五、大號叫，六、燒熱，七、極燒熱，八、無間。**

巳二、釋廣量

**此諸大那落迦處，廣十千踰繕那。**

辰二、寒那落迦3　巳一、標

**此外復有八寒那落迦處。**

巳二、徵

**何等為八？**

巳三、列

**一、皰**[^2]**那落迦，二、皰**[^3]**裂那落迦，三、喝哳詀那落迦，四、郝郝凡那落迦，五、虎虎凡那落迦，六、青蓮那落迦，七、紅蓮那落迦，八、大紅蓮那落迦。**

卯二、明邊際2　辰一、舉大那落迦2　巳一、等活

**從此下三萬二千踰繕那，至等活那落迦。**

巳二、所餘

**從此復隔四千踰繕那，有餘那落迦。**

辰二、例寒那落迦2　巳一、初寒那落迦

**如**[^4]**等活大那落迦處，初寒那落迦處亦爾。**

巳二、餘寒那落迦

**從此復隔二千踰繕那，有餘那落迦應知。**

寅二、餓鬼處

**又有餓鬼處所。**

寅三、非天處

**又有非天處所。**

寅四、人天處2　卯一、攝傍生趣

**傍生即與人天同處，故不別建立。**

卯二、辨人天趣2　辰一、人2　巳一、四大洲

**復有四大洲，如前說。**

巳二、八中洲

**復有八中洲。**

辰二、天2　巳一、總標列

**又欲界天**[^5]**有六處。一、四大王眾天，二、三十三天，三、時分天，四、知足天，五、樂化天，六、他化自在天。**

巳二、明所攝

**復有摩羅天宮，即他化自在天攝，然處所高勝。**

子二、攝其餘2　丑一、舉種類2　寅一、那落迦攝

**復有獨一那落迦、近邊那落迦，即大那落迦及寒那落迦。以近邊故，不別立處。**

寅二、人中攝

**又於人中，亦有一分獨一那落迦可得。**

丑二、引經說

**如尊者取菉豆子說：我見諸有情，燒然、極燒然、遍極燒然，總一燒然聚。**

子三、總結數

**如是等三十六處，總名欲界。**

　　如是等三十六處總名欲界者：謂八大那落迦處、八寒那落迦處、餓鬼處、非天處、四大洲、八中洲、六欲天，是名欲界三十六處。

癸二、色界2　子一、總標

**復次，色界有十八處。**

　　色界有十八處者：謂梵眾天、梵前益天、大梵天、少光天、無量光天、極淨光天、少淨天、無量淨天、遍淨天、無雲天、福生天、廣果天。復有無煩天、無熱天、善現天、善見天、色究竟天。復有超過五淨居地大自在住處。如是十八處，總名為色界。

子二、別列4　丑一、初靜慮攝

**謂梵眾天、梵前益天、大梵天，此三由軟中上品熏修初靜慮故。**

丑二、第二靜慮攝

**少光天、無量光天、極淨光天，此三由軟中上品熏修第二靜慮故。**

丑三、第三靜慮攝

**少淨天、無量淨天、遍淨天，此三由軟中上品熏修第三靜慮故。**

丑四、第四靜慮攝3　寅一、異生2　卯一、顯生處

**無雲天、福生天、廣果天，此三由軟中上品熏修第四靜慮故。**

卯二、攝無想

**無想天即廣果攝，無別處所。**

寅二、諸聖2　卯一、顯生處2　辰一、標

**復有諸聖，住止不共五淨宮地。**

辰二、列

**謂無煩、無熱、善現、善見，及色究竟。**

卯二、辨修因

**由軟、中、上、上勝、上極品雜熏修第四靜慮故。**

寅三、菩薩2　卯一、顯生處

**復有超過淨宮大自在住處。**

卯二、辨修因

**有十地菩薩，由極熏**[^6]**修第十地故，得生其中。**

癸三、無色界

**復次，無色界有四處所，或無處所。**

　　無色界有四處所等者：謂空無邊處、識無邊處、無所有處、非想非非想處，如是四處名無色界。或由無色，名無處所。

壬三、有情量建立2　癸一、辨有色界4　子一、人2　丑一、贍部洲

**有情量建立者，謂贍部洲人身量不定，或時高大，或時卑小，然隨自肘三肘半量。**

丑二、餘三洲2　寅一、東毗提訶

**東毗提訶身量決定，亦隨自肘三肘半量，身又高大。**

寅二、西瞿陀尼等

**如東毗提訶如是，西瞿陀尼、北拘盧洲身量亦爾，轉復高大。**

子二、天2　丑一、欲界2　寅一、舉初四天

**四大王眾天身量如拘盧舍四分之一。三十三天身量復增一足。帝釋身量半拘盧舍。時分天身量亦半拘盧舍。**

寅二、例所餘天

**此上一切，如欲界天身量，當知漸漸各增一足。**

丑二、色界3　寅一、舉初四天

**梵眾天身量半踰繕那。梵前益天身量一踰繕那。大梵天身量一踰繕那半。少光天身量二踰繕那。**

寅二、例所餘天

**此上一切餘天身量各漸倍增。**

寅三、簡無雲天

**除無雲天。應知彼天減三踰繕那。**

子三、那落迦等2　丑一、舉大那落迦2　寅一、標

**又大那落迦身量不定。**

寅二、釋

**若作及增長極重惡不善業者，彼感身形其量廣大；餘則不爾。**

丑二、例寒那落迦等

**如大那落迦如是，寒那落迦、獨一那落迦、近邊那落迦、傍生、餓鬼亦爾。**

子四、非天

**諸非天身量大小，如三十三天。**

癸二、簡無色界

**當知無色界無有色故，無有身量。**

壬四、壽建立2　癸一、別辨壽量3　子一、欲界6　丑一、人4　寅一、南贍部洲

**壽建立者，謂贍部洲人壽量不定。彼人以三十日夜為一月，十二月為一歲。或於一時壽無量歲，或於一時壽八萬歲，或於一時壽量漸減乃至十歲。**

寅二、東毗提訶

**東毗提訶人壽量決定二百五十歲。**

寅三、西瞿陀尼

**西瞿陀尼人壽量決定五百歲。**

寅四、北拘盧洲

**北拘盧洲人壽量決定千歲。**

丑二、天3　寅一、四大王眾天

**又人間五十歲是四大王眾天一日一夜。以此日夜，三十日夜為一月，十二月為一歲。彼諸天眾壽量五百歲。**

寅二、三十三天

**人間百歲是三十三天一日一夜。以此日夜如前說，彼諸天眾壽量千歲。**

寅三、所餘諸天

**如是所餘，乃至他化自在天，日夜及壽量各增前一倍。**

丑三、八大那落迦4　寅一、等活

**又四大王眾天滿足壽量是等活大那落迦一日一夜，即以此三十日夜為一月，十二月為一歲。彼大那落迦壽五百歲。**

寅二、黑繩等

**如**[^7]**以四大王眾天壽量成等活大那落迦壽量，如是以三十三天壽量成黑繩大那落迦壽量，以時分天壽量成眾合大那落迦壽量，以知足天壽量成號叫大那落迦壽量，以樂化天壽量成大號叫大那落迦壽量，以他化自在天壽量成燒熱大那落迦壽量，應知亦爾。**

寅三、極燒熱

**極燒熱**[^8]**大那落迦有情壽半中劫。**

寅四、無間

**無間大那落迦有情壽一中劫。**

丑四、非天等

**非天壽量如三十三天。傍生、餓鬼壽量不定。**

丑五、八寒那落迦

**又寒那落迦於大那落迦次第相望，壽量近半應知。**

丑六、近邊等那落迦

**又近邊那落迦、獨一那落迦受生有情壽量不定。**

子二、色界3　丑一、舉初四天

**梵眾天壽二十中劫一劫，梵前益天壽四十中劫一劫，大梵天壽六十中劫一劫，少光天壽八十中劫二劫。**

丑二、例所餘天

**自此以上，餘色界天壽量相望，各漸倍增。**

丑三、簡無雲天

**唯除無雲。當知彼天壽減三劫。**

子三、無色界

**空無邊處壽二萬劫，識無邊處壽四萬劫，無所有處壽六萬劫，非想非非想處壽八萬劫。**

癸二、料簡差別2　子一、有中夭無中夭

**除北拘盧洲，餘一切處悉有中夭。**

子二、有滓身無滓身

**又人、鬼、傍生趣有餘滓身；天及那落迦與識俱沒，無餘滓身。**

　　人鬼傍生趣有餘滓身等者：於四生中，卵胎濕生既命終已，有餘滓身。化生不爾，無餘滓身。此中且約人、鬼、傍生一分非化生者，說有滓身。天及那落迦全，唯是化生，是故說彼無餘滓身。

壬五、受用建立2　癸一、總標列

**受用建立者，略有三種。謂受用苦樂、受用飲食、受用婬欲。**

癸二、隨別釋3　子一、受用苦樂2　丑一、辨差別2　寅一、受用苦3　卯一、略辨相

**受用苦樂者，謂那落迦有情多分受用極治罰苦；傍生有情多分受用相食噉苦；餓鬼有情多分受用極饑渴苦；人趣有情多分受用匱乏追求種種之苦；天趣有情多分受用衰惱墜沒之苦。**

卯二、廣分別5　辰一、那落迦有情4　巳一、八大那落迦8　午一、等活那落迦3　未一、標

**又於等活大那落迦中，多受如是極治罰苦。**

未二、釋3　申一、顯苦因

**謂彼有情，多共聚集，業增上生，種種苦具次第而起，更相殘害，悶絕躄地。**

申二、辨苦緣

**次虛空中有大聲發，唱如是言：此諸有情可還等活！可還等活！次彼有情欻然復起，復由如前所說苦具更相殘害。**

申三、明邊際

**由此因緣，長時受苦，乃至先世所造一切惡不善業未盡未出。**

未三、結

**故此那落迦名為等活。**

午二、黑繩那落迦3　未一、標

**又於黑繩大那落迦中，多受如是治罰重苦。**

未二、釋2　申一、辨苦緣

**謂彼有情多分為彼所攝獄卒以黑繩拼**[^9]**之，或為四方、或為八方、或為種種圖畫文像。彼既**[^10]**拼**[^11]**已，隨其處所，若鑿、若斲、若斫、若剜。**

申二、明邊際

**由如是等種種因緣，長時受苦，乃至先世所造一切惡不善業未盡未出。**

未三、結

**故此那落迦名為黑繩。**

午三、眾合那落迦3　未一、標

**又於眾合大那落迦中，多受如是治罰重苦。**

未二、釋2　申一、辨苦緣3　酉一、兩山迫苦2　戌一、舉鐵羺頭

**謂彼有情，或時展轉聚集和合，爾時便有彼攝獄卒驅逼令入兩鐵羺頭大山之間。彼既入已，兩山迫之；既被迫已，一切門中血便流注。**

戌二、例鐵羝頭等

**如兩鐵羺頭，如是兩鐵羝頭、兩鐵馬頭、兩鐵象頭、兩鐵師子頭、兩鐵虎頭亦爾。**

酉二、大槽壓苦

**復令和合，置大鐵槽中，便即壓之，如壓甘蔗。既被壓已，血便流注。**

酉三、鐵山墮苦

**復和合已，有大鐵山從上而墮，令彼有情躄在鐵地，若斫若刺，或擣或裂。既被斫刺及擣裂已，血便流注。**

申二、明邊際

**由此因緣，長時受苦，乃至先世所造一切惡不善業未盡未出。**

未三、結

**故此那落迦名為眾合。**

午四、號叫那落迦3　未一、標

**又於號叫大那落迦中，多受如是治罰重苦。**

未二、釋2　申一、辨苦緣

**謂彼有情尋求舍宅，便入大鐵室中。彼纔入已，即便火起；由此燒然，若極燒然，遍極燒然。既被燒已，苦痛逼切，發聲號叫。**

申二、明邊際

**由此因緣，長時受苦，乃至先世所造一切惡不善業未盡未出。**

未三、結

**故此那落迦名為號叫。**

午五、大號叫那落迦3　未一、標差別

**又於大號叫大那落迦中，所受苦惱與此差別。**

未二、釋彼相

**謂彼室宅其如胎藏。**

未三、結得名

**故此那落迦名大號叫。**

午六、燒熱那落迦3　未一、標

**又於燒熱大那落迦中，多受如是治罰重苦。**

未二、釋2　申一、辨苦緣3　酉一、鐵鏊燒煿苦

**謂彼所攝獄卒，以諸有情置無量踰繕那熱、極熱、遍極燒然大鐵鏊**[^12]**上，左右轉之，表裏燒煿。**

酉二、鐵丳貫炙苦

**又如炙魚，以大鐵丳從下貫之，徹頂而出，反覆炙之，令彼有情諸根毛孔及以口中悉皆焰起。**

酉三、鐵椎打築苦

**復以有情置熱、極熱、遍極燒然大鐵地上，或仰或覆，以熱、極熱、遍極燒然大鐵椎棒或打或築、遍打遍築，令如肉摶。**

申二、明邊際

**由此因緣，長時受苦，乃至先世所造一切惡不善業未盡未出。**

未三、結

**故此那落迦名為燒熱。**

午七、極燒熱那落迦3　未一、標差別

**又於極燒熱大那落迦中，所受苦惱與此差別。**

未二、釋彼相2　申一、辨苦緣2　酉一、舉種種3　戌一、鐵丳貫徹苦

**謂以三支大熱鐵丳從下貫之，徹其兩膊**[^13]**及頂而出。由此因緣，眼耳鼻口及諸毛孔猛焰流出。**

戌二、大鍱遍裹苦

**又以熱、極熱、遍極燒然大銅鐵鍱遍裹其身。**

戌三、鐵鑊煎煮苦

**又復倒擲置熱、極熱、遍極燒然彌滿灰水大鐵鑊中而煎煮之。其湯涌沸，令此有情隨湯飄轉，或出或沒，令**[^14]**其血肉及以皮脈悉皆銷爛，唯骨瑣**[^15]**在。尋復漉之，置鐵地上，令其皮肉及以血脈復生如故，還置鑊中。**

酉二、例所餘

**餘如燒熱大那落迦說。**

申二、明邊際

**由此因緣，長時受苦，乃至先世所造一切惡不善業未盡未出。**

未三、結得名

**故此那落迦名極燒熱。**

午八、無間那落迦2　未一、舉麤顯3　申一、標

**又於無間大那落迦中，彼諸有情恆受如是極治罰苦。**

申二、釋2　酉一、辨苦緣2　戌一、舉種種6　亥一、火焰和雜苦2　天一、火猛熾2　地一、舉從東方

**謂從東方多百踰繕那燒熱、極燒熱、遍極燒然大鐵地上有猛熾火騰焰而來，刺彼有情，穿皮入肉，斷筋破骨，復徹其髓，燒如脂燭，如是舉身皆成猛焰。**

地二、例所餘方

**如從東方，南西北方亦復如是。**

天二、苦無間

**由此因緣，彼諸有情與猛焰和雜，唯見火聚從四方來，火焰和雜，無有間隙，所受苦痛亦無間隙，唯聞苦逼號叫之聲，知有眾生。**

亥二、鐵箕簸揃苦

**又以鐵箕盛滿燒然、極燒然、遍極燒然猛焰鐵炭而簸揃**[^16]**之。**

亥三、鐵山上下苦

**復置熱鐵地上，令登大熱鐵山，上而復下，下而復上。**

亥四、鐵釘張舌苦

**從其口中拔出其舌，以百鐵釘釘而張之，令無皺襵，如張牛皮。**

亥五、鐵丸置口苦

**復更仰臥熱鐵地上，以熱燒鐵鉗鉗口令開，以燒然、極燒然、遍極燒然大熱鐵丸置其口中，即燒其口及以咽喉，徹於腑**[^17]**藏，從下而出。**

亥六、洋銅灌口苦

**又以洋銅而灌其口，燒喉及口，徹於腑**[^18]**藏，從下流出。**

戌二、例所餘

**所餘苦惱，如極熱說。**

酉二、明邊際

**由此因緣，長時受苦，乃至先世所造一切惡不善業未盡未出。**

申三、結

**故此那落迦名為無間，多是造作無間之業來生是中。**

未二、明略說

**此但略說麤顯苦具，非於如是大那落迦中，所餘種種眾多苦具而不可得。**

巳二、近邊那落迦2　午一、標

**又於近邊諸那落迦中，有情之類受用如是治罰重苦。**

午二、釋3　未一、總標四園

**謂彼一切諸大那落迦皆有四方、四岸、四門，鐵牆圍繞。從其四方四門出已，其一一門外有四出園。**

未二、別顯其相2　申一、辨苦緣4　酉一、煻煨齊膝

**謂煻煨齊膝。彼諸有情出求舍宅，遊行至此。下足之時，皮肉及血，并即銷爛，舉足還生。**

酉二、死尸糞泥2　戌一、遊行陷沒苦

**次此煻煨無間，即有死尸糞泥。此諸有情為求舍宅，從彼出已，漸漸遊行，陷入其中，首足俱沒。**

戌二、諸蟲唼食苦

**又尸糞泥內多有諸蟲，名孃矩吒，穿皮入肉，斷筋破骨，取髓而食。**

酉三、刀劍刃路等3　戌一、刀劍刃路

**次尸糞泥無間，有利刀劍仰刃為路。彼諸有情為求舍宅，從彼出已，遊行至此。下足之時，皮肉筋血悉皆銷爛，舉足之時，還復如故。**

戌二、刃葉林2　亥一、刃葉斫截苦

**次刀劍刃路無間，有刃葉林。彼諸有情為求舍宅，從彼出已，往趣彼蔭**[^19]**。纔坐其下，微風遂起，刃葉墮落，斫截其身一切支節，便即躄地。**

亥二、黑狗噉食苦

**有黑釐狗，摣**[^20]**掣脊\[月\*呂\]**[^21]**而噉食之。**

戌三、鐵設拉末梨林2　亥一、刺鋒貫身

**從此刃葉林無間，有鐵設拉末梨林。彼諸有情為求舍宅，便來趣之，遂登其上。當登之時，一切刺鋒悉迴向下，欲下之時，一切刺鋒復迴向上。由此因緣，貫刺其身，遍諸支節。**

亥二、大烏啄眼

**爾時便有鐵觜大烏上彼頭上，或上其髆，探**[^22]**啄眼睛而噉食之。**

酉四、廣大灰河3　戌一、墮入煎煮苦

**從鐵設拉末梨林無間，有廣大河，沸熱灰水彌滿其中。彼諸有情尋求舍宅，從彼出已，來墮此中。猶如以豆置之大鑊，然猛熾火而煎煮之，隨湯騰涌，周旋迴復。**

戌二、獄卒遮障苦

**於河兩岸有諸獄卒，手執杖索及以大網，行列而住，遮彼有情，不令得出，或以索羂，或以網漉。**

戌三、饑渴所須苦2　亥一、問欲所須

**復置廣大熱鐵地上，仰彼有情而問之言：汝等今者欲何所須？**

亥二、隨答治罰2　天一、鐵丸置口

**如是答言：我等今者竟無覺知，然為種種饑苦所逼。時彼獄卒即以鐵鉗鉗口令開，便以極熱燒然鐵丸置其口中，餘如前說。**

天二、洋銅灌口

**若彼答言：我今唯為渴苦所逼。爾時獄卒便即洋銅以灌其口。**

申二、明邊際

**由是因緣，長時受苦，乃至先世所造一切能感那落迦惡不善業未盡未出。**

未三、結成四數

**此中若刀劍刃路、若刃葉林、若鐵設拉末梨林總之為一，故有四園。**

巳三、八寒那落迦2　午一、標

**又於寒那落迦受生有情，多受如是極重寒苦。**

午二、釋6　未一、皰那落迦2　申一、辨相

**謂皰那落迦中受生有情，即為彼地極重廣大寒觸所觸，一切身分悉皆卷縮，猶如瘡皰。**

申二、結名

**故此那落迦名皰那落迦。**

未二、皰裂那落迦3　申一、標差別

**皰裂那落迦與此差別。**

申二、釋彼相

**猶如皰潰，膿血流出，其瘡卷皺。**

申三、結得名

**故此那落迦名為皰裂。**

未三、喝哳詀等三那落迦

**又喝哳詀、郝郝凡、虎虎凡，此三那落迦由彼有情苦音差別以立其名。**

未四、青蓮那落迦2　申一、辨相

**青蓮那落迦中，由彼地極重廣大寒觸所觸，一切身分悉皆青瘀，皮膚破裂，或五或六。**

申二、結名

**故此那落迦名曰青蓮。**

未五、紅蓮那落迦3　申一、標差別

**紅蓮那落迦與此差別。**

申二、釋彼相

**過此青已，色變紅赤，皮膚分裂或十或多。**

申三、結得名

**故此那落迦名曰紅蓮。**

未六、大紅蓮那落迦3　申一、標差別

**大紅蓮那落迦與此差別。**

申二、釋彼相

**謂彼身分極大紅赤，皮膚分裂或百或多。**

申三、結得名

**故此那落迦名大紅蓮。**

巳四、獨一那落迦3　午一、標因

**又獨一那落迦中受生有情，各於自身自業所感，多受如是種種大苦。**

午二、指說

**如吉祥問采菉豆子經中廣說。**

午三、結名

**故此那落迦名為獨一。**

辰二、傍生有情2　巳一、相殘害苦

**又傍生趣更相殘害，如羸弱者為諸彊力之所殺害，由此因緣受種種苦。**

巳二、不自在苦

**以不自在，他所驅馳，多被鞭撻，與彼人天為資生具。由此因緣具受種種極重苦惱。**

辰三、餓鬼有情3　巳一、標

**又餓鬼趣略有三種。**

巳二、列

**一者、由外障礙飲食，二者、由內障礙飲食，三者、飲食無有障礙。**

巳三、釋3　午一、由外障礙飲食3　未一、徵

**云何由外障礙飲食？**

未二、釋3　申一、出業因

**謂彼有情由習上品慳故，生鬼趣中，常與饑渴相應。**

申二、顯彼相

**皮肉血脈皆悉枯槁，猶如火炭，頭髮髼**[^23]**亂，其面黯黑，唇口乾焦，常以其舌舐略口面。**

申三、辨苦緣2　酉一、慞惶馳走苦

**饑渴慞惶，處處馳走。**

酉二、不得泉池苦2　戌一、由他障

**所到泉池，為餘有情手執刀杖及以羂索行列守護，令不得趣。**

戌二、由自障

**或彊趣之，便見其泉變成膿血，自不欲飲。**

未三、結

**如是等鬼，是名由外障礙飲食。**

午二、由內障礙飲食3　未一、徵

**云何由內障礙飲食？**

未二、釋

**謂彼有情，口或如針，口或如炬，或復頸癭，其腹寬大。由此因緣，縱得飲食，無他障礙，自然不能若噉若飲。**

未三、結

**如是等鬼，是名由內障礙飲食。**

午三、飲食無有障礙3　未一、徵

**云何飲食無有障礙？**

未二、釋3　申一、飲噉燒燃苦

**謂有餓鬼，名猛焰鬘。隨所飲噉，皆被燒然。由此因緣，饑渴大苦未嘗暫息。**

申二、唯食糞穢苦

**復有餓鬼，名食糞穢。或有一分食糞飲溺；或有一分唯能飲噉極可厭惡生熟臭穢，縱得香美而不能食。**

申三、唯噉自肉苦

**或有一分自割身肉而噉食之，縱得餘食，竟不能噉。**

未三、結

**如是等鬼，是名飲食無有障礙。**

辰四、人趣有情2　巳一、標

**又人趣中受生有情，多受如是匱乏之苦。**

巳二、列2　午一、匱乏苦

**所謂俱生饑渴匱乏苦；所欲不果匱乏苦；麤疏飲食匱乏苦；逼切追求攝受等匱乏苦；時節變異，若寒若熱匱乏苦；無有舍宅覆障，所作淋漏匱乏苦；黑闇等障，所作事業皆悉休廢匱乏苦。**

午二、老病死苦2　未一、顯自趣有

**又受變壞老病死苦。**

未二、簡那落迦

**由那落迦中謂死為樂，故於彼趣不立為苦。**

　　又受變壞老病死苦等者：此中死苦唯除那落迦，餘一切趣皆應建立。

辰五、天趣有情2　巳一、欲界諸天2　午一、釋3　未一、死墮苦3　申一、標簡

**又天趣中無解支節苦，而有死墮苦。**

　　又天趣中無解支節苦者：此解支節，如前意地中說：除天、那落迦，所餘生處一切皆有。（陵本一卷十五頁十七行77）應準彼釋。

申二、引說

**如經中說：有諸天子將欲沒時，五相先現。一、衣無垢染，有垢染現；二、鬘舊不萎，今乃萎顇；三、兩腋汗**[^24]**流；四、身便臭穢；五、天及天子不樂本座。**

申三、釋相

**時彼天子偃臥林間，所有婇女與餘天子共為遊戲。彼既見已，由此因緣，生大憂苦。**

未二、陵懱苦3　申一、標

**復受陵懱悚慄之苦。**

申二、徵

**所以者何？**

申三、釋

**由有廣大福聚成就及廣大五欲天子生時，所餘薄福諸舊天子見已惶怖。由此因緣，受大憂苦。**

未三、斫截等苦3　申一、標

**又受斫截破壞、驅擯殘害之苦。**

申二、徵

**所以者何？**

申三、釋2　酉一、斫截破壞苦2　戌一、辨相

**由天與非天共戰諍時，天與非天互相違拒，即執四仗，所謂金、銀、頗胝、琉璃，共相戰鬥。爾時諸天及與非天，或斷支節，或破其身，或復致死。若傷身斷節，續還如故，若斷其首，即便殞歿。**

戌二、料簡2　亥一、天與非天差別2　天一、總明彼苦

**天與非天互有他勝，然天多勝，力勢彊故。然其彼二，若為他勝，即退入自宮，己之同類竟不慰問。由此因緣，便懷憂慼。**

天二、別顯所為

**若天得勝，便入非天宮中，為悅其女，起此違諍；若非天得勝，即入天宮，為求四種酥**[^25]**陀味故，共相戰諍。**

亥二、非天亦天趣攝2　天一、標

**又諸非天，當知天趣所攝。**

天二、釋2　地一、趣攝

**然由意志多懷詐幻，諂誑多故，不如諸天為淨法器。由此因緣，有時經中說為別趣，實是天類。**

地二、得名

**由不受行諸天法故，說為非天。**

酉二、驅擯苦

**復有彊力天子，纔一發憤，諸劣天子便被驅擯，出其自宮。**

午二、結

**是故諸天受三種苦。謂死墮苦，陵懱苦，斫截破壞、殘害驅擯苦**[^26]**。**

巳二、色無色天2　午一、簡他苦

**又色無色界有情無有如是等苦，由彼有情非苦受器故。**

午二、顯自苦

**然由麤重苦故，說彼有苦。有煩惱故，有障礙**[^27]**故，於死及住不自在故。**

　　有煩惱故等者：麤重差別略有二十。（如顯揚論十九卷三頁說31,573b[^28]）今說色無色界有情，隨應當知彼麤重苦。謂煩惱麤重、障礙麤重、死及住麤重。由此說彼有麤重苦。

卯三、簡無漏

**又無漏界中，一切麤重諸苦永斷。是故唯此是勝義樂，當知所餘一切是苦。**

　　無漏界中一切麤重諸苦永斷等者：通說三界二十種麤重差別，是名一切麤重。通說五趣諸受用苦，是名諸苦。無漏界中永斷此故，說唯有樂。當知此樂名為常樂，無漏界攝，離貪瞋癡方證得故。如下自說。（陵本五卷五頁一行333）

寅二、受用樂2　卯一、簡那落迦等2　辰一、舉四種那落迦

**又於四種那落迦中無有樂受。**

　　又於四種那落迦中無有樂受者：謂如前說大那落迦、近邊那落迦、寒那落迦、獨一那落迦，是名四種那落迦。

辰二、例三種餓鬼

**如那落迦中，三種餓鬼中亦爾。**

卯二、顯餘趣2　辰一、有苦雜

**諸大力鬼、傍生、人中，有外門所生資具樂可得，然為眾苦之所相雜。**

辰二、無苦雜2　巳一、人趣輪王2　午一、總顯彼樂4　未一、標

**又人趣中，轉輪王樂最勝微妙。由彼輪王出現世時，有成就七寶自然出現，故說彼王**[^29]**具足七寶。**

未二、徵

**何等為七？**

未三、列

**所謂輪寶、象寶、馬寶、末尼珠寶、女寶、主藏臣寶、主兵臣寶。**

未四、指

**爾時輪寶等現，其相云何？七寶現相，如經廣說。**

午二、釋彼種類4　未一、王四洲者

**若彼輪王王四洲者，一切小王望風順化，各自白言：某**[^30]**城邑聚落，天之所有，唯願大王垂恩教敕，我等皆當為天僕隸。爾時輪王便即敕令：汝等諸王！各於自境以理獎化，當以如法，勿以非法。又復汝等於國於家勿行非法行，勿行不平等行。**

未二、王三洲者

**若彼輪王王三洲者，先遣使往，然後從化。**

未三、王二洲者

**若彼輪王王二洲者，興師現威，後乃從化。**

未四、王一洲者

**若彼輪王王一洲者，便自往彼，奮戈揮刃，然後從化。**

巳二、三界諸天3　午一、欲界2　未一、顯受樂2　申一、列種種2　酉一、正說諸天2　戌一、總說2　亥一、標

**復次，諸天受其廣大天之富樂。**

亥二、釋2　天一、樂住本座

**形色殊妙，多諸適悅，於自宮中而得久住。**

天二、其身清潔2　地一、顯自

**其身內外皆悉清潔，無有臭穢。**

地二、簡他

**又人身內多有不淨，所謂塵垢筋骨脾腎心肝；彼皆無有。**

戌二、別辨2　亥一、依持相

**又彼諸天有四種宮殿，所謂金、銀、頗胝、琉璃所成，種種文綵綺飾莊嚴。種種臺閣、種種樓觀、種種層級、種種窗牖、種種羅網，皆可愛樂。種種末尼以為綺鈿，周匝放光，共相照曜。**

亥二、資具相2　天一、舉種類9　地一、食樹

**復有食樹，從其樹裏出四食味，名曰酥**[^31]**陀，所謂青黃赤白。**

地二、飲樹

**復有飲樹，從此流出甘美之飲。**

地三、乘樹

**復有乘樹，從此出生種種妙乘，所謂車輅輦輿等。**

地四、衣樹

**復有衣樹，從此出生種種妙衣，其衣細軟，妙色鮮潔，雜綵間飾。**

地五、莊嚴具樹

**復有莊嚴具樹，從此出生種種微妙莊嚴之具，所謂末尼、臂印、耳璫、環釧，及以手足綺飾之具。如是等類諸莊嚴具，皆以種種妙末尼寶而間飾之。**

地六、熏香鬘樹

**復有熏香鬘樹，從此出生種種塗香、種種熏香、種種華鬘。**

地七、大集會樹

**復有大集會樹，最勝微妙。其根深固五十踰繕那，其身高挺百踰繕那，枝條及葉遍覆八十踰繕那；雜華開發，其香順風熏百踰繕那，逆風熏五十踰繕那。於此樹下，三十三天雨四月中，以天妙五欲共相娛樂。**

地八、歌笑舞樂之樹

**復有歌笑舞樂之**[^32]**樹，從此出生歌笑舞等種種樂器。**

地九、資具樹

**又有資具之樹，從此出生種種資具，所謂食飲之具、坐臥之具，如是等類種種資具。**

天二、明受用

**又彼諸天欲受用時，隨欲隨業，應其所須，來現手中。**

酉二、兼顯非天等2　戌一、非天

**又諸非天，隨其所應，受用種種宮殿富樂應知。**

　　又諸非天隨其所應受用種種宮殿富樂者：非天宮殿在蘇迷盧下，依水而居。如前意地已說。（陵本二卷十一頁144）彼亦天趣所攝，受用富樂，隨應當知。

戌二、北洲2　亥一、有勝受用2　天一、資具

**又北拘盧洲有如是相樹，名曰如意。彼諸人眾所欲資具，從樹而取。不由思惟，隨其所須，自然在**[^33]**手。**

天二、粳稻

**復有粳稻，不種而穫。無有我所。**

亥二、無繫屬等

**又彼有情竟無繫屬、決定勝道**[^34]**。**

　　又彼有情竟無繫屬等者：無攝受事，名無繫屬。攝受有七，如前意地已說。（陵本二卷十七頁165）無念、正知、證煩惱斷，名無決定勝道。由是諸聖不更於彼受生。

申二、顯殊勝3　酉一、依持相攝7　戌一、宮殿殊勝

**又天帝釋有普勝殿，於諸殿中最為殊勝。仍於其處有百樓觀，一一樓觀有百臺閣，一一臺閣有七房室，一一房室有七天女，一一天女有七侍女。**

戌二、地界殊勝2　亥一、平正安樂

**又彼諸天所有地界，平正如掌，竟無高下。履觸之時，便生安樂，下足之時，陷便至膝，舉足之時，隨足還起。**

亥二、新華遍布

**於一切時，自然而有曼陀羅華遍布其上。時有微風吹去萎華，復引新者。**

戌三、街衢殊勝

**又彼天宮四面各有大街。其形殊妙，軌式可觀，清淨端嚴，度量齊整。**

戌四、宮門殊勝

**復於四面有四大門，規模宏壯，色相希奇，觀之無厭，實為殊絕。多有異類妙色藥叉常所守護。**

戌五、園苑殊勝2　亥一、標列四園

**復於四面有四園苑。一名繢車，二名麤澀，三名和雜，四名喜林。**

亥二、環四勝地

**其四園外有四勝地，色相殊妙，形狀可觀，端嚴無比。**

戌六、會處殊勝

**其宮東北隅，有天會處，名曰善法。諸天入中，思惟、稱量、觀察妙義。**

戌七、石相殊勝

**近此園側，有如意石，其色黃白，形質殊妙，其相可觀，嚴麗無比。**

酉二、身相攝

**又彼天身自然光曜。闇相若現，乃知晝去夜分方來。便於天妙五欲遊戲之中，懶惰**[^35]**睡眠。異類之鳥不復和鳴，由此等相以表晝夜。**

酉三、資具相攝2　戌一、標

**又彼諸天眾妙五欲甚可愛樂，唯發喜樂。彼諸天眾恆為放逸之所持行。**

戌二、列

**常聞種種歌舞音樂鼓噪之聲，調戲言笑談謔等聲。常見種種可意之色。常齅種種微妙之香。恆嘗種種美好之味。恆觸種種天諸婇女最勝之觸。恆為是樂牽引其意，以度其時。**

未二、簡無苦

**又彼諸天多受如是眾妙欲樂，常無疾病，亦無衰老，無飲食等匱乏所作俱生之苦，無如前說於人趣中有餘匱乏之苦。**

**瑜伽師地論科句披尋記卷第四**

[^1]: 「八」，大正作「八種」。

[^2]: 「皰」，磧砂作「炮」。

[^3]: 「皰」，磧砂作「炮」。

[^4]: 「如」，磧砂作「如是」。

[^5]: 「天」，磧砂作「大」。

[^6]: 「熏」，磧砂作「重」。

[^7]: 大正、磧砂、陵本無「如」字。

[^8]: 「熱」，磧砂作「然」。

[^9]: 「拼」，磧砂作「栟」。

[^10]: 「既」，披尋記原作「即」。

[^11]: 「拼」，磧砂作「栟」。

[^12]: 「鏊」，磧砂作「熬」。

[^13]: 「膊」，磧砂作「髆」。

[^14]: 「令」，磧砂作「念」。

[^15]: 「瑣」，磧砂作「鎖」。

[^16]: 「揃」，大正作「剪」。

[^17]: 「腑」，大正作「府」。

[^18]: 「腑」，大正作「府」。

[^19]: 「蔭」，磧砂作「陰」。

[^20]: 「摣」，磧砂作「楂」。

[^21]: 「\[月\*呂\]」，大正作「胎」。

[^22]: 「探」，磧砂作「啗」。

[^23]: 「髼」，大正作「蓬」。

[^24]: 「汗」，磧砂作「汁」。

[^25]: 「酥」，大正作「蘇」。

[^26]: 「苦」，磧砂作「若」。

[^27]: 磧砂無「礙」字。

[^28]: No. 1602 顯揚聖教論 (卷19) T31,
    p0573b「麤重有二十種者。一性執麤重。二性煩惱麤重。三性業麤重。四煩惱障麤重。五所知障麤重。六定障麤重。七業障麤重。八報障麤重。九蓋障麤重。十不正尋思麤重。十一愁惱麤重。十二怖畏麤重。十三勞倦麤重。十四食麤重。十五眠夢麤重。十六婬欲麤重。十七大種乖違麤重。十八時分變異麤重。十九死麤重。二十遍行麤重。」

[^29]: 「王」，磧砂作「主」。

[^30]: 「某」，磧砂作「其」。

[^31]: 「酥」，大正作「蘇」。

[^32]: 磧砂無「之」字。

[^33]: 「在」，磧砂作「是」。

[^34]: 「道」，磧砂、大正、陵本作「進」。

[^35]: 「惰」，大正作「墮」。
