# 瑜伽師地論科句披尋記卷第六十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中修所成慧地**

丙九、修所成慧地3　丁一、結前生後

**如是已說思所成慧地決擇。修所成慧地決擇，我今當說。**

丁二、標釋一切2　戊一、總標列

**當知略有十六種修。謂聲聞乘相應作意修、大乘相應作意修、影像修、事邊際修、所作成辦修、得修、習修、除去修、對治修、少分修、遍行修、動轉修、有加行修、已成辦修、非修所成法修、修所成法修。**

戊二、別釋相16　己一、聲聞乘相應作意修3　庚一、徵

**云何聲聞乘相應作意修？**

庚二、釋

**謂如有一，是聲聞，住聲聞法性；或未證入正性離生，或已證入正性離生；不觀他利益事，唯觀自利益事；由安立諦作意門，內觀真如，緣有量有分別法為境；**

　　緣有量有分別法為境者：分別緣起初勝法門經說：少分有量法界妙智，若諸聲聞，於作有情一切義利無有棄背趣向行相；若諸獨覺，於作有情一切義利棄背行相。由是當知，此說緣有量者，謂於少分有量法界。此說有分別法，謂於諦安立相，未能通達法無我故。

**為盡貪愛，由厭、離欲、解脫行相，修習作意。**

庚三、結

**是名聲聞乘相應作意修。**

　　由厭離欲解脫行相者：攝事分說：云何厭？謂有對治現前故，起厭逆想，令諸煩惱不復現行。云何離欲？謂由修習厭心故，雖於對治不作意思惟，然於一切染愛事境貪不現行，此由伏斷增上力故。云何解脫？謂即於此伏斷對治多修習故，永拔隨眠。（陵本八十五卷十一頁6450）此應準知。

己二、大乘相應作意修3　庚一、徵

**云何大乘相應作意修？**

庚二、釋

**謂如有一，是菩薩，住菩薩法性；或未證入正性離生，或已證入正性離生；觀自、觀他諸利益事；由安立、非安立諦作意門，內觀真如，緣無量無分別法為境；大悲增上力故，為盡自他所有貪愛，由攝受有情諸利益事方便行相，及由趣向無上足跡因緣行相，修習作意。**

庚三、結

**是名大乘相應作意修。**

　　緣無量無分別法為境者：分別緣起初勝法門經說：全分無量法界妙智，能作一切煩惱、所知二障離繫所依事業，又作證得一切種智極淨[^1]法界所依事業，又作救濟一切有情一切災患所依事業。此說無量，當知謂彼全分無量法界。離諸戲論，名無分別。

己三、影像修2　庚一、徵

**云何影像修？**

庚二、釋

**謂或於有分別毗鉢舍那品，三摩地所行影像，所知事同分，作意思惟故；或於無分別奢摩他品，三摩地所行影像，所知事同分，作意思惟故；諸所有修，名影像修。**

己四、事邊際修2　庚一、徵

**云何事邊際修？**

庚二、釋2　辛一、別釋相

**謂於過去、未來、現在、內外、麤細、下劣、勝妙、近遠等法作意思惟，或於真如作意思惟。**

辛二、結略義

**如是或盡所有性故，或如所有性故，諸所有修，名事邊際修。**

己五、所作成辦修2　庚一、徵

**云何所作成辦修？**

庚二、釋

**謂已證入根本靜慮、或諸等至、或世間定、或出世定，諸所有修，名所作成辦修。**

　　云何所作成辦修等者：本地分說：修觀行者，於奢摩他、毗鉢舍那，若修、若習、若多修習為因緣故，諸緣影像所有作意皆得圓滿。此圓滿故，便得轉依，一切麤重悉皆息滅。得轉依故，超過影像，即於所知事，有無分別現量智見生。入初靜慮者，得初靜慮時，於初靜慮所行境界；入第二、第三、第四靜慮者，得第二、第三、第四靜慮時，於第二、第三、第四靜慮所行境界；入空無邊處、識無邊處、無所有處、非想非非想處者，得彼定時，即於彼定所行境界。如是名為所作成辦。（陵本二十六卷十五頁2216）此應準知。

己六、得修3　庚一、徵

**云何得修？**

庚二、釋

**謂如有一，依初靜慮，或修無常想，乃至或修死想，彼所有餘不現前想；**

　　或修無常想等者：本地分說：又有五種能圓滿解脫、厭離所對治法。謂於諸法中，有三種愚以為依止，起三顛倒。三種愚者，一、時節愚，二、分位愚，三、自性愚。三顛倒者，一、於無常計常顛倒，二、於苦計樂顛倒，三、於無我計我顛倒。及規求利養、希望壽命。為治如是五所治法，起五取相。謂於諸行，取無常相，亦取苦相；於諸法中，取無我相；於飲食中，取惡逆相；於其命根，取中夭相。（陵本十四卷十六頁1237）此中義顯五所取相，名無常想。乃至或修死想，隨修一想現在前時，諸所餘想名不現前。

**或自地攝、或下地攝；及彼所引諸餘功德，或是世間、或出世間；皆能修彼令其增盛清淨樂**[^2]**生，於彼獲得自在成就。**

庚三、結

**是名得修。**

　　皆能修彼令其增盛等者：謂修一想，能令餘想諸餘功德，轉得增盛、轉得清淨；及諸定樂倍更生故。以於彼諸種子獲得自在成就故。

己七、習修2　庚一、徵

**云何習修？**

庚二、釋

**謂如有一，即於彼彼無常等諸善想作意思惟，或於善法由習修故，皆現修習，是名習修**[^3]**。**

己八、除去修2　庚一、徵

**云何除去修？**

庚二、釋2　辛一、除遣諸相

**謂如有一，由三摩地所行影像諸相作意故，如楔出楔方便除遣，棄於自性諸相。**

辛二、除遣麤重

**又如有一，用彼細楔遣於麤楔，如是行者，以輕安身除麤重身。**

　　方便除遣棄於自性諸相者：謂依定地影像諸相為方便故，除遣諸法自性諸相。如有頌言：菩薩於定位，觀影唯是心，義相既滅除，審觀唯自想。如是住內心，知所取非有，次能取亦無，後觸無所得。其義應知。

**餘如前說。是名除去修。**

　　餘如前說者：謂如前說諸所有修，是名為餘。

己九、對治修2　庚一、徵

**云何對治修？**

庚二、釋2　辛一、總標列

**謂於厭患對治、或斷對治、或持對治、或遠分對治作意思惟，諸所有修，名對治修。**

辛二、別釋相2　壬一、第一義4　癸一、厭患對治

**此中厭患對治者，謂一切世間善道，除諸無量及餘行者遊戲神通所引作意。**

　　除諸無量等者：厭患對治，依諸欲起。四無量定、遊戲神通非有厭患，是故除之。

癸二、斷對治

**斷對治者，謂緣真如為境作意。**

癸三、持對治

**持對治者，謂此後得世出世道，若解脫道。**

癸四、遠分對治

**遠分對治者，謂煩惱斷已，於對治道更多修習，或多修習上地之道。**

壬二、第二義

**復有差別。謂聞思修道，名厭患對治；出世間道，名斷對治；此果轉依，名持對治；世間修道，名遠分對治。**

己十、少分修2　庚一、徵

**云何少分修？**

庚二、釋

**謂於無常想等隨一善法作意思惟，諸所有修，名少分修。**

己十一、遍行修2　庚一、徵

**云何遍行修？**

庚二、釋

**謂於諸法一味真如作意思惟，諸所有修，名遍行修。**

己十二、動轉修2　庚一、徵

**云何動轉修？**

庚二、釋

**謂於無相修方便修時，時時有相間隔而修，名動轉修。**

己十三、有加行修2　庚一、徵

**云何有加行修？**

庚二、釋

**謂即於彼方便修時，由有加行相間隔而修，名有加行修。**

己十四、成辦修2　庚一、徵

**云何成辦修？**

庚二、釋

**謂或聲聞乘、或獨覺乘、或復大乘，已得一切所有轉依，及得一切諸法自在，此所有修名成辦修。**

己十五、非修所成法修2　庚一、徵

**云何非修所成法修？**

庚二、釋

**謂不定地諸施、戒等所有善法修，名非修所成法修。**

己十六、修所成法修2　庚一、徵

**云何修所成法修？**

庚二、釋

**謂定地諸善法修，名修所成法修。**

丁三、略不說餘

**於此地中餘決擇文，更不復現。**

**攝決擇分中聲聞地之一**

丙十、聲聞地及獨覺地2　丁一、舉聲聞地3　戊一、結前生後

**如是已說修所成慧地決擇。聲聞地決擇，我今當說。**

戊二、如應決擇3　己一、聲聞種性5　庚一、釋無種性難2　辛一、舉難

**如本地分說：住無種性補特伽羅，是名畢竟無般涅槃法。此中或有心生疑惑，云何而有畢竟無般涅槃法耶？**

辛二、詰答2　壬一、雙徵

**應詰**[^4]**彼言：汝何所欲？諸有情類種種界性、無量界性、下劣界性、勝妙界性，為有耶？為無耶？**

　　諸有情類種種界性等者：墮自相續，有十八界，是名種種界性。於一一界，各有無量品類差別，種類一故，雖各說一，而實無量，是名無量界性。又諸有情如是諸界，由勝解力之所集成。先惡勝解，集成惡界，是名下劣界性；先善勝解，集成善界，是名勝妙界性。義如攝事分說。（陵本九十六卷一頁7185）

壬二、別詰2　癸一、詰有

**若言有者，無有畢竟無般涅槃法補特伽羅，不應道理。**

癸二、詰無

**若言無者，經言：諸有情類有種種界性，乃至勝妙界性。不應道理。**

庚二、釋因無根難2　辛一、舉難

**如是詰**[^5]**已，復有難言：如有情類，雖有種種界性，乃至勝妙界性，而無有無根有情，如是無般涅槃法何故不爾？或應許有無根有情。**

　　或應許有無根有情者：此中難意，謂有種種界性，乃至勝妙界性，而有無般涅槃法者，是則或應許有無根有情。

辛二、詰答2　壬一、雙徵

**應詰彼言：汝何所欲？諸無根者為是有情，為非有情？**

壬二、別詰2　癸一、詰是有情

**若是有情，外無根物應是有情，然不應道理。**

癸二、詰非有情

**若非有情，而言何不許有無根有情者，不應道理。**

庚三、釋同四姓難2　辛一、舉難

**如是詰已，復有難言：如作剎帝利已，或時復作婆羅門、吠舍、戍陀羅；如是乃至作戍陀羅已，或時乃至作剎帝利。又作那落迦已，或時乃至作天；乃至作天已，或時乃至復作那落迦。如是何故不作無般涅槃法已，或時復作有般涅槃法耶？**

辛二、詰答2　壬一、雙徵

**應詰彼言：汝何所欲？諸剎帝利乃至戍陀羅，及那落迦乃至諸天，為有一切界耶？為獨有一界耶？**

壬二、別詰2　癸一、詰有一切界

**若有一切界者，喻不相似，不應道理。**

　　喻不相似不應道理者：由諸有情，自體具剎帝利乃至戍陀羅，及那落迦乃至諸天一切種子，是故展轉生類有別。非諸有情於般涅槃法、無般涅槃法二種皆具。喻非同類，名不相似，故不應理。

癸二、詰獨有一界

**若獨有一界者，先是剎帝利，或於一時乃至作戍陀羅；先是那落迦，或於一時乃至為天；不應道理。**

庚四、釋同具界難2　辛一、舉難

**如是詰已，復有難言：如剎帝利等具一切界，如是無般涅槃法，何故不有般涅槃法界耶？**

辛二、詰答2　壬一、雙徵

**應詰彼言：汝何所欲？諸無般涅槃法界、諸有般涅槃法界，此二界為互相違耶？為不相違耶？**

壬二、別詰2　癸一、詰互相違

**若互相違，而言無般涅槃法，何故不有般涅槃法界者，不應道理。**

癸二、詰不相違

**若不相違，即此補特伽羅是無般涅槃法，亦是有般涅槃法者，不應道理。**

庚五、釋同金等難2　辛一、舉難

**如是詰已，復有難言：如現見有一地方所，於一時間無金種性，或於一時有金種性；於一時間無有末尼、真珠、琉璃等種性，或於一時有彼種性；於一時間無鹽種性，或於一時有彼種性；於一時間無種種相界種性，或於一時有彼種性。如是先是無般涅槃法種性，何故不於一時或**[^6]**有般涅槃法種性耶？**

辛二、詰答2　壬一、正詰2　癸一、雙徵

**應詰彼言：汝何所欲？如彼地方所，先無此種性，後有此種性；或先有此種性，後無此種性。如是先有聲聞定種性，後無是種性，乃至先有大乘定種性，後無是種性；或先無定種性，後有定種性耶？**

癸二、別詰2　子一、詰無定種性2　丑一、無果相違過

**若言爾者，順解脫分善根，應空無果。**

丑二、安立相違過

**又若爾者，立定種性，不應道理。**

子二、詰有定種性

**若不爾者，汝言無般涅槃法者，先住無種性已，後住有種性，如有地方所；**

　　如有地方所者：謂如地方所，於一時間有彼彼種性相故。

**有般涅槃法者，先住有種性已，後住無種性，如地方所者，不應道理。**

　　如地方所者：謂如地方所，於一時間無彼彼種性相故。

壬二、轉難2　癸一、總徵

**又應責彼：汝何所欲？無般涅槃法下劣界者，安住如是下劣界中，為即於此生轉成般涅槃法，為於後生耶？**

癸二、別難2　子一、此生轉變難2　丑一、雙徵

**若言即於此生者，汝意云何，彼遇佛法僧已，於現法中為能起順解脫分善根耶？為不能耶？**

丑二、別詰2　寅一、詰能起善根

**若言能者，彼遇佛法僧已，於現法中能起順解脫分善根，而言無般涅槃法者，不應道理。**

寅二、詰不能起善根

**若言不能者，彼遇佛法僧已，於現法中不能起順解脫分善根，而言轉成般涅槃法者，不應道理。**

子二、後生轉變難2　丑一、雙徵

**若言後生方成般涅槃法者，汝意云何，彼為先積集善根故，於後生中遇佛法僧，能起順解脫分善根耶？為先不積集善根耶？**

丑二、別詰2　寅一、詰先積集善根2　卯一、詰相違

**若言先積集善根者，彼即於此生中遇佛法僧能起善根，而言於後生中方成般涅槃法者，不應道理。**

卯二、詰無果

**又如彼因，應空無果。**

　　又如彼因應空無果者：謂先積集善根為因，不於此生成般涅槃法故。

寅二、詰先不積集善根

**若言先不積集善根者，是則前後相似俱未積集善根，而言於後生中方成般涅槃法，非即此生中者，不應道理。**

己二、聲聞種類2　庚一、十種4　辛一、標

**復次，略有十種聲聞。**

辛二、徵

**何等為十？**

辛三、列

**謂清淨界聲聞、已遇緣聲聞、雜染界生聲聞、清淨界生聲聞、末**[^7]**法時生聲聞、賢善時生聲聞、未得眼聲聞、已得眼聲聞、清淨眼聲聞、極清淨眼聲聞。**

辛四、釋5　壬一、清淨界及已遇緣2　癸一、清淨界

**若有安住聲聞種性，是初聲聞。**

癸二、已遇緣

**已入法者，是名第二。**

壬二、雜染界生及清淨界生2　癸一、舉雜染界生

**若有聲聞所生世界，其中多有眾苦可得，容有五濁，所謂壽濁乃至有情濁，是名雜染界生聲聞。**

癸二、例清淨界生

**與此相違，當知即是清淨界生聲聞。**

壬三、末法時生及賢善時生2　癸一、舉末法時生2　子一、徵

**末法時生諸聲聞相，云何可知？**

子二、釋2　丑一、辨聲聞相2　寅一、辨2　卯一、總標

**謂諸聲聞，於當來世法末時生，多分愛重利養恭敬，違背妙法，諸貪恚癡及不正法并皆增盛。**

卯二、別釋2　辰一、愛重利敬違背妙法

**為慳嫉等諸隨煩惱纏擾其心；處慳、家慳、利慳、敬**[^8]**慳、譽慳、法慳，無不具足；**

　　處慳家慳等者：本地分說：又有五種失利養因行，亦是背涅槃因行。謂若於是處受用利養，若從彼得，若所得物，若所為得，若如是得，於此諸處心生吝惜。（陵本十四卷十四頁1228）此中敬慳、譽慳，即彼於所為得心生吝惜。餘所有慳，一一別配，如次應知。

**諂、誑、矯、詐恆現在前；廣說乃至為活命故而求出家，非為涅槃。**

辰二、煩惱邪行并皆增盛2　巳一、煩惱增盛2　午一、舉煩惱

**多諸掉動，高舉輕躁，彊口傲誕，懈怠失念，心不靜定，多諸迷亂，根性闇劣，多諸煩惱，煩惱現行無有間斷。**

午二、出彼相3　未一、貪相

**憂苦雖多，不生厭患，樂多眾會，棄阿練若邊際臥具來入眾中，習近村側所有臥具便生喜樂。**

　　諂誑矯詐等者：如前已說：補特伽羅，多隨煩惱染汙相續，不能正證心一境性。謂有諂、誑、矯、詐、無慚無愧、不信、懈怠、忘念、不定、惡慧、慢緩、猥雜、趣向前行、捨遠離軛、於所學處不甚恭敬、不顧沙門、唯希活命不為涅槃而求出家。（陵本六十二卷一頁4965）此中諸相，如彼廣釋應知。

**如是乃至喜樂談謔、喜樂諠眾、喜樂猥雜，自舉縱逸，不能善修身、戒、心、慧。**

　　不能善修身戒心慧者：謂防護修，是名修身。若受持修，是名修戒。若靜慮地作意修，是名修心。若諦智地作意修，是名修慧。義如前說應知。（陵本六十六卷十四頁5293）

未二、癡相2　申一、於經典世典

**於佛世尊所說甚深與空相應，隨順緣性、緣起、緣生所有經典，并皆棄捨；於世聰慧所造諷誦綺飾言辭、絢藻文章，隨順世典恭敬受持，深生歡喜。**

申二、於正法非法2　酉一、起非理想

**於似正法非正法中妄生法想，於正法中起非法想。**

酉二、起不正見

**又即於彼愛樂顯現、宣說、開示，誹謗正法及毗奈耶。**

未三、恚相

**於說正法及毗奈耶補特伽羅生怨家想。**

巳二、邪行增盛6　午一、犯戒攝3　未一、犯尸羅等

**多犯尸羅，習諸惡法，內實腐敗，外現賢善；廣說乃至實非梵行，自稱梵行。**

　　多犯尸羅等者：此中諸相，如攝異門分釋應知。（陵本八十四卷十四頁6396）

未二、故思犯重

**無餘、有餘二篇重罪，尚起故思現行毀犯，何況中輕。**

　　無餘有餘二篇重罪等者：攝事分說：略有五種罪聚攝一切罪。何等為五？一者、他勝罪聚，二者、眾餘罪聚，三者、隕墜罪聚，四者、別悔罪聚，五者、惡作罪聚。（陵本九十九卷二頁7409）又說：四種罪聚，名有餘罪；他勝罪聚，名無餘罪。（陵本一百卷二頁7474）如是差別應知。

未三、犯不出離

**既毀犯已，多不如法發露對治。或為他知而行發露，非實意樂。**

午二、邪命攝2　未一、樂著世間

**故欲結好諸親友家及施食家，於諸在家所為所作能引無義多事業中，好喜**[^9]**營造。於諸在家白衣者所，多起親愛尊重恭敬愍念之心；非於同法修梵行所多喜安住。**

未二、味著染法

**詐現相等起邪命法，展轉互起謀略之心，**

　　詐現相等起邪命法者：本地分說：或依矯詐、或邪妄語、或假現相、或苦研[^10]逼、或利求利種種狀相，而從他所非法希求所有衣服、飲食、臥具、病緣醫藥諸資生具，非以正法而有所求。由非法故，說名邪命。（陵本二十二卷十頁1919）如彼釋相應知。

**好為種種鬥訟違諍，多樂蓄積家產資具，假存法式以之為勝。**

午三、御眾攝2　未一、為充供事

**凡所度人出家受戒，一切皆以有染汙心為充供事；然作是言：我今但為憐愍因緣，度其出家受具足戒。**

未二、悅隨心轉

**所畜共住、近住弟子，恆常供侍隨心轉者，彼雖慢緩，而深愛念悅意攝受；餘不爾者，雖不慢緩，亦不愛念悅意攝受。**

午四、承事攝

**若見苾芻多諸親屬，廣招利養衣服等物，則便尊重恭敬供養。若見苾芻闕乏親屬，雖少欲等功德具足，仍生輕懱而不採錄。**

午五、共住攝

**食用僧祇及別人物都無悔愧，好攝犯戒，樂結朋黨，悔情微劣，或復太過。**

　　悔情微劣或復太過者：謂如有一，性無羞恥，惡作羸劣，是名悔情微劣。又如有一，堅執惡取，非處惡作，於不應作諸惡作中浪作惡作，是名或復太過。

午六、聞法攝

**凡所聽受，皆為聲譽讚誦因緣，或復多為利養恭敬，都不自為調伏身心。**

寅二、結

**如是等類諸雜染法皆悉成就。**

丑二、釋法末時2　寅一、釋得名

**法末時者，所謂大師般涅槃後，聖教沒時。**

寅二、釋當生

**爾時如是聲聞弟子，身壞命終多墮惡趣，生那落迦。**

癸二、例賢善時生3　子一、例相違

**若有成就與此相違不染汙法，當知是名賢善時生聲聞。**

子二、釋彼時

**彼於如來初出世時、瘜肉未生時、大師現前時，或有一類般涅槃後。**

子三、釋當生

**如是多分身壞命終，還得善趣，往生天上樂世界中。**

壬四、未得眼及已得眼2　癸一、未得眼

**若諸異生聲聞，名未得眼。**

癸二、已得眼

**預流、一來及不還等，名已得眼。**

壬五、清淨眼及極清淨眼2　癸一、清淨眼

**慧解脫阿羅漢，名清淨眼。**

癸二、極清淨眼

**若具三明俱分解脫，名極清淨眼。**

庚二、二種2　辛一、精進類

**復次，或有聲聞，雖如所應勇猛精進，於現法中而不能證勝過人法。**

辛二、放逸類

**或有聲聞，於現法中有力能得勝過人法，沙門果證，由放逸故而不能證。**

己三、聲聞藏教13　庚一、釋月喻經2　辛一、諸句差別2　壬一、標

**復次，當釋月喻經中具戒、具德、柔和、善法諸句差別。**

壬二、釋3　癸一、標

**謂聲聞中略有四種淨妙之法，令諸有情若得見者，由身語意生無量福。**

癸二、徵

**何等為四？**

癸三、列4　子一、初法

**謂住具足尸羅，守別解脫律儀，廣說如經，是名初法。**

　　廣說如經者：軌則、所行皆悉圓滿，於微小罪見大怖畏，受學學處，是名廣說應知。

子二、第二法

**復有少欲喜足，廣說乃至諸漏永盡作證讚美，是第二法。**

　　復有少欲喜足等者：此中廣說，謂如遠離、勇猛、精進、安住正念、寂定、聰慧諸功德法應知。

子三、第三法

**復有柔和易可共住，不惱有智同梵行者，令諸苾芻喜樂同處，又具成就四種證淨，是第三法。**

子四、第四法

**又有不耽利養**[^11]**，不著恭敬，憐愍於他，覆藏己**[^12]**善，發露己**[^13]**惡，雖復實有種種功德，而不欲求令他知有，謂欲令他知我成就如是功德，是第四法。**

辛二、往施主家2　壬一、明應斷4　癸一、標

**復次，若有聲聞欲往他家，應先斷除三隨煩惱，然後當往。**

癸二、徵

**何等為三？**

癸三、列

**一、結親友家隨煩惱，二、家慳隨煩惱，三、以有染心而行法施隨煩惱。**

癸四、釋3　子一、斷初隨煩惱2　丑一、標

**此中聲聞，由六種相，應斷結親友家隨煩惱已，乃往他家。**

　　由六種相應斷結親友家隨煩惱者：本地分中思所成地頌云：不畜朋友家，恐發憂悲亂，能生苦煩惱，纔起尋遠離。長行釋云：此頌顯示若親近居家，生憂悲散亂，增長諸煩惱，能為眾苦因。由親近彼能生眾苦，煩惱纔生尋即除遣。（陵本十七卷二頁1456）此說應斷結親友家隨煩惱，如彼應釋。言六相者，本地分中聲聞地說：應隨月喻往施主家，具足慚愧，遠離憍傲，盪滌身心。（陵本二十四卷十五頁2051）此開為六，如判應知。

丑二、釋3　寅一、具足慚愧

**謂時時往，不應數往。於可愛事若不如理執取其相，暫生貪愛，即便羞恥。**

寅二、遠離憍傲

**不以凶暴彊口傲誕邪行，追求衣服等物。**

　　不以凶暴彊口傲誕邪行等者：本地分說：又多凶悖、彊口、矯傲、修飾其名、執恃種姓。或求多聞，或任持法，為利養故，亦復為他宣說正法。或佛所說，或弟子說，或自宣說己實有德，或少增益，乃至廣說。（陵本二十二卷十頁1920）此所說義，翻彼應知。

寅三、盪滌身心4　卯一、善自防護

**善自守護，善覆其身，不以身觸所不應觸，亦不坐於所不應坐，終不食於所不應食，亦終不飲所不應飲，又不應受所不應受。**

卯二、善自尋思

**又以隨順遠離心、趣向遠離心、鄰亞遠離心，尋思諸善。**

卯三、未信令信

**猶如山岳難往趣處，非淨信家能令淨信。**

卯四、信令倍增

**如舊所履清淨泉池，諸淨信家倍令增長。**

子二、斷第二隨煩惱2　丑一、標

**又由六相，應斷家慳隨煩惱已，乃往他家。**

丑二、釋3　寅一、初三相

**謂往他家，於有情事不染不著。如有情事，於利養事、於恭敬事，當知亦爾。**

寅二、次二相

**又於無利不生憂苦。如於無利，於不恭敬，當知亦爾。**

寅三、後一相

**又於自他諸利養中其心平等，於己所得利養恭敬不自讚美，於他所得利養恭敬終不毀訾。**

子三、斷第三隨煩惱2　丑一、標

**又由六相，應斷有染心而行法施隨煩惱已，乃往他家。**

丑二、釋3　寅一、初二相

**謂不希望他於己淨信。又於出離法如實了知。**

寅二、次三相2　卯一、略標列

**又於他所應起三種純善意樂。何等為三？謂引發樂故，除遣苦故，恭敬聽受法隨法行得勝利故。**

卯二、隨難釋

**為生等苦所苦惱者，令脫苦故。**

　　為生等苦所苦惱者令脫苦故者：此釋恭敬聽受法隨法行所得勝利應知。

寅三、後一相

**若已解脫者，即於諸法妙善法性為緣素怛纜、毗奈耶、摩怛理迦所攝俗正法中，為令受持讀誦正法久住，是故宣說。**

　　若已解脫等者：此後一相，謂令正法久住應知。三藏所攝安立諦法，名俗正法。如是諸法，無始時來法爾成就，如成就性，以無顛倒文句安立，由是故說諸法妙善法性為緣。

壬二、顯究竟

**當知初隨煩惱斷故，無猥雜住以為究竟。第二隨煩惱斷故，正受用財以為究竟。第三隨煩惱斷故，正受用法以為究竟。**

庚二、釋伐地迦經2　辛一、標當釋

**復次，當釋伐地迦經。**

辛二、出經義2　壬一、總標列

**若有聲聞欲於染淨方便善巧，略於三處應遍了知。謂於雜染、清淨所依中，由雜染、清淨所依故；於雜染中，由雜染故；於清淨中，由清淨故。**

壬二、隨別釋2　癸一、釋三處3　子一、雜染清淨所依2　丑一、徵

**云何雜染、清淨所依？**

丑二、釋2　寅一、出體相

**謂即此身有色麤重，廣說如經。**

寅二、辨為依

**此是愚夫無有智慧趣無明者雜染所依，亦是聰明有大智慧趣於明者清淨所依。**

　　謂即此身有色麤重等者：經中廣說：有色麤重四大，糜飯長養，常須覆蔽、沐浴、按摩，壞斷、離散、磨滅。如下自釋應知。

子二、雜染

**云何雜染？謂諸愚夫，為欲造作淨不淨業，先尋思已，後以身語造作所有淨不淨業；由此因緣，於五趣生死中，感愛非愛有惱無惱自體令生。**

子三、清淨2　丑一、徵

**云何清淨？**

丑二、釋2　寅一、略2　卯一、標殊勝

**謂二種學清淨品中最為殊勝。**

卯二、釋二種

**第一學者，謂真如智以為依止能有所作；第二學者，謂為煩惱皆得離繫。**

　　謂二種學等者：此說增上心學、增上慧學，名二種學。增上心學，能為真如智之所依止。增上慧學，能令煩惱究竟離繫。

寅二、廣4　卯一、標

**復次，即此清淨，略由五因之所顯示。**

卯二、徵

**何等為五？**

卯三、列

**一、正說者，二、正行者，三、正行，四、增上心學所治隨煩惱斷，五、增上慧學所治隨煩惱斷。**

卯四、釋4　辰一、正說者

**此中如來是正說者。**

辰二、正行者

**根熟聲聞是正行者，亦名聰慧者。**

辰三、正行2　巳一、釋名

**諦智所攝名為正行。**

巳二、顯義

**據能斷煩惱義，是無上對治故。**

辰四、定慧所治隨煩惱斷2　巳一、明所治2　午一、增上心學攝2　未一、標

**略有五法，名增上心學所治隨煩惱。**

未二、列

**一、居遠離者，所有諸蓋；二、於教授教誡不堪忍者，所有忿、惱；三、於利養恭敬深貪著者，所有慳、嫉；四、於先所用、所受境界發起邪念；五、順捨所學分別貪愛。**

　　順捨所學分別貪愛者：謂於諸欲妄起分別，是名分別貪愛。由是因緣，所受失壞，是名順捨所學。

午二、增上慧學攝2　未一、標

**略有三法，名增上慧所治隨煩惱。**

未二、列

**初，於世俗理門不了法義者，所有無明；次，已了法義諸異生者，於諸諦中所有猶豫疑惑未斷；後，已見諦跡諸有學者，修道所攝慧所對治所有我慢。**

巳二、顯彼斷

**由於如是諸隨煩惱永斷滅故，當知證得最善清淨增上心學、增上慧學阿羅漢果，此阿羅漢當知是名最極清淨。**

癸二、釋遍知3　子一、標

**復次，於此雜染、清淨所依諸聲聞眾，略由三相應遍了知。**

子二、列

**一、由自性故；二、由因緣故；三、由過患故。**

子三、釋3　丑一、由自性2　寅一、標相別

**由自性者，謂此人身所有自性，由三種相之所顯示。**

寅二、釋三種

**由有色故，顯餘一切身之共相；由麤重故，顯其各別身之自相；由不清淨故，顯與天身不同分相。**

丑二、由因緣2　寅一、標三種

**由因緣者，略有三種。**

寅二、釋差別2　卯一、一種共相因緣

**謂一切身共相因緣，即四大種各別自相。**

卯二、二種人身因緣

**人身因緣，復有二種。一者、未生令生因緣，所謂父母不淨和合。二者、已生令住因緣，謂糜飯等之所長養。**

丑三、由過患2　寅一、略標列

**由過患者，復有二種。謂無常性及與苦性。**

寅二、釋二種2　卯一、苦性

**若於寒時，為治寒苦，追求覆障以為對治；若於熱時，為治熱苦，追求沐浴以為對治；涉路、作業有劬勞者，為治勞苦，求按摩等以為對治；當知此類，名為苦性。**

卯二、無常性2　辰一、列種類

**手塊杖等之所觸對，破壞法故；刀所觸對，斷壞法故；若終沒已，埋於地故，或火燒故，或為種種傍生諸蟲所食噉故，或即於彼為諸風日所暴燥故，皆是散壞磨滅法性；當知此類，是無常性。**

辰二、釋法性

**昔會今乖，名為離散；散已變壞，最後都盡，名為磨滅。**

庚三、釋說緣名頌2　辛一、舉頌問

**復次，因思所緣，如說：**

**　　名映於一切　無有過名者　由此名一法　皆隨自在行**

**此言有何義？**

辛二、依義釋2　壬一、標略義

**謂若略說，觀清淨因故、觀自相故、觀雜染因故，及為顯示補特伽羅無我，及法無我故。**

壬二、釋頌句3　癸一、第一句2　子一、約名蘊辨

**若遍了知補特伽羅無我四無色蘊，能斷一切自境界相，名映一切。**

子二、約言名辨

**若遍了知法無我遍計所執自性世俗言名，能除一切彼所依相，名映一切。**

癸二、第二句

**若過四無色蘊，諸我相事定不可得。若過世俗言名，遍計所執自性相事亦不可得。**

癸三、後二句2　子一、觀染因

**若於二種俱不了知，則便發起一切境相雜染隨轉。一切境相所有雜染，無不因此增上力故。**

子二、證密意

**依此密意，薄伽梵說：**

**　　執法自性故　執我性而轉　覺此故覺彼　由覺故還滅**

庚四、釋說四聖諦2　辛一、標說

**復次，有四聖諦，世尊為諸聲聞說是淨煩惱所緣境界，謂苦諦等，如前已說。**

　　謂苦諦等如前已說者：本地分說：出世間道淨惑所緣復有四種。一、苦聖諦，二、集聖諦，三、滅聖諦，四、道聖諦。如彼廣釋應知。（陵本二十七卷十八頁2305）

辛二、釋義3　壬一、釋妨難2　癸一、問

**問：若真實無顛倒相是諦相者，諸外道見、諸邪勝解、諸邪論等非真非實，并是顛倒，云何諦攝？若不攝者，彼應不感當來後有，應非苦因？**

　　諸邪論等者：等言，等取邪梵行求及邪解脫應知。

癸二、答3　子一、標

**答：雖非真實，亦是顛倒，然說苦、集二諦所攝。**

子二、徵

**所以者何？**

子三、釋

**彼雖皆是邪性所攝，然即此邪性相是真是實，皆不顛倒，是苦性故、是苦因故。**

壬二、辨行相4　癸一、苦諦攝4　子一、辨四行2　丑一、辨一一4　寅一、無常行

**復次，由二相故顯無常義。一、依大乘道理相，二、依聲聞乘道理相。謂非有義及其相滅壞義。**

　　謂非有義等者：依大乘道理相，建立非有無常，於一切時常非有故，名非有義，當知遍計所執相攝。依聲聞乘道理相，建立滅壞無常，名滅壞義，當知依他起相攝。

寅二、苦行

**由二種相顯示苦義。謂非有執習氣麤重義，及三受所隨生等八種苦相轉義。**

　　由二種相顯示苦義等者：此中二義，亦依大乘道理相及聲聞乘道理相，如次配釋應知。

寅三、空行

**由二種相顯示空義。謂補特伽羅自性遠離相義，及諸法自性遠離相義。**

　　由二種相顯示空義等者：此中初義，依聲聞乘道理相；後義，依大乘道理相應知。

寅四、無我行3　卯一、約二無我辨

**由二種相顯無我義。謂大乘道理及聲聞乘道理，補特伽羅自性無我相義、諸法自性無我相義。**

卯二、約二教辨

**復有二教。謂無常教、無始教。**

卯三、約二種通達辨

**又有二種通達。謂有為界通達、無為界通達。**

　　復有二教等者：此中復由二教及二通達，顯無我義。如說無常故苦，苦故無我，名無常教。無始時來，唯緣起法相續流轉，而無有我，名無始教。即蘊計我、離蘊計我皆不可得，名有為界通達、無為界通達。

丑二、辨相即2　寅一、無常即苦2　卯一、總標

**復次，由五因緣，若無常即苦。**

卯二、列釋5　辰一、由攝受

**一、由攝受，謂無常諸行皆為麤重所攝受故。**

　　皆為麤重所攝受故者：此中麤重，謂煩惱品種子應知。本地分說：一切所依自體，麤重所隨故，麤重所生故，麤重自性故，諸佛如來安立為苦，所謂由行苦故。（陵本二卷二頁113）

辰二、由法性

**二、由法性，謂是生等苦法性故。**

辰三、由隨逐

**三、由隨逐，謂彼三苦常隨逐故。**

辰四、由因

**四、由因，謂是增長行因故。**

　　謂是增長行因故者：謂於諸行樂受位中多生染著，由是說彼貪所隨增。苦受位中多生憎恚，由是說彼瞋所隨增。不苦不樂受位中多生顛倒，由是說彼癡所隨增。是即無常為煩惱行增長因義。

辰五、由執著

**五、由執著，謂是顛倒所緣事故。**

　　謂是顛倒所緣事故者：謂彼諸行是顛倒緣所依事故。

寅二、苦即無我2　卯一、總標

**復次，由五因緣，若苦即無我。**

卯二、別列

**一、離苦諸行我不可得故；二、彼苦諸行依眾緣故；三、無作用故；四、有剎那生常隨轉故；**

　　有剎那生常隨轉故者：謂彼諸行剎那剎那新新而起，名剎那生。如前已說應知。（陵本五十二卷六頁4161）

**五、展轉相依故。**

　　展轉相依故者：謂彼諸行無常故苦，苦故無我，是名展轉相依。

子二、明所攝2　丑一、問

**問：若苦諦攝，皆不可愛、不可樂，是苦、是損惱、是違害耶？設不可愛、不可樂，是苦、是損惱、是違害，皆苦諦攝耶？**

丑二、答2　寅一、順後句

**答：若不可愛、不可樂，是苦、是損惱、是違害，當知皆是苦諦所攝。**

寅二、簡前句

**或有是苦諦攝，非不可愛，乃至廣說。謂除苦苦所攝諸行，所餘壞苦、行苦所攝諸行。**

子三、顯苦性2　丑一、問

**問：如佛世尊以八種相分別苦諦，所謂生苦、老苦，廣說乃至總略五取蘊苦。此中幾相顯苦苦性？幾相顯壞苦性？幾相顯行苦性？**

丑二、答3　寅一、顯苦苦性

**答：前五顯苦苦性。**

寅二、顯壞苦性

**中二顯壞苦性。愛別離苦，已得所愛變壞故；求不得苦，未得所愛變壞故。**

寅三、顯行苦性

**後一總略五取蘊苦，顯行苦性。**

子四、簡差別4　丑一、有無常非苦2　寅一、問

**問：若無常是苦耶？設苦是無常耶？**

寅二、答2　卯一、標道諦

**答：諸苦皆無常。有無常非苦，謂道諦。**

卯二、釋所以3　辰一、非苦苦攝

**所以者何？道非苦受等所攝，故非苦苦。**

辰二、非壞苦攝

**道非變壞，何有變時當生壞苦。**

辰三、非行苦攝

**道能解脫一切雜染品麤重故，能違一切生相續故，是故亦非行苦所攝。**

丑二、有空無我非無常苦2　寅一、問

**問：若無常、苦，皆空、無我耶？設空、無我，皆無常、苦耶？**

寅二、答2　卯一、標義

**答：諸無常、苦，皆空、無我；有空、無我，非無常、苦。**

卯二、辨諦

**謂於此中，苦、集諦具四種；道諦有三；滅諦有二，非無常、非苦。**

　　道諦有三者：於無常、苦、空、無我中，唯除於苦，故說有三。

丑三、無常故苦2　寅一、問

**問：若無常、苦者，皆無常故是苦耶？**

寅二、答2　卯一、標二義

**答：或無常故，或自性故。**

卯二、釋彼類2　辰一、無常故苦

**謂所有行壞苦故苦，彼無常故是苦。**

辰二、自性故苦

**若苦苦故苦、行苦故苦，彼自性故是苦。損惱性故，苦所糅**[^14]**故。**

　　損惱性故苦所糅故者：如次配釋苦苦、行苦應知。

丑四、唯苦非集2　寅一、問

**問：若是苦諦，亦集諦耶？設是集諦，亦苦諦耶？**

寅二、答2　卯一、標義

**答：諸是集諦者，皆是苦諦；或是苦諦，而非集諦。**

卯二、舉法

**謂一切阿羅漢清淨相續中，所有若善、若無記一切世間法，一切異生身中所有果異熟攝無記諸法，一切現在士用所生若苦、若樂、若不苦不樂俱行無記諸行，當知唯是苦諦所攝。**

癸二、集諦攝2　子一、明厭背行2　丑一、問

**問：若厭患後有，能背後有，引出世道世間諸法，彼何因緣集諦所攝？**

丑二、答

**答：雖彼自性厭背後有，然能隨順後有身語意妙行，是故亦是集諦所攝。**

子二、辨諦施設2　丑一、問

**問：若一切後有業、煩惱，由相故皆是集諦攝，何緣世尊唯施設愛？**

丑二、答2　寅一、標列四義

**答：此愛能起取故、能發業故、遍諸事故，此愛生時，普能發起十五種無義利故。**

　　遍諸事故者：遍內外事，名遍諸事。受用自體，是名內事。受用境界，是名外事。

寅二、隨釋後二2　卯一、名遍諸事3　辰一、廣辨差別3　巳一、例名諸愛

**遍諸事者，謂如此愛名順後有愛，若喜貪俱行愛、若彼彼喜樂愛名遍諸事，當知亦爾。**

巳二、別釋行相3　午一、順後有愛

**順後有愛復有二種。一、緣後有境，二、是後有因。**

午二、喜貪俱行愛

**喜貪俱行愛者，謂於已得可意境界，或於正受用中所有不相離久住愛。**

午三、彼彼喜樂愛

**彼彼喜樂愛者，謂於未得所求境界，或為和合、或為不離、或為增益諸所有愛。**

巳三、決擇句義2　午一、約四愛辨4　未一、初愛望所餘2　申一、問

**問：若是愛者，亦是順後有、喜貪俱行、彼彼喜樂耶？**

申二、答2　酉一、標四句

**答：應作四句。**

酉二、別釋相4　戌一、第一句

**或有是愛，非順後有、非喜貪俱行、非彼彼喜樂。謂於上解脫希求欲證。**

戌二、第二句

**或有順後有、喜貪俱行、彼彼喜樂，而非是愛。謂與順後有、喜貪俱行、彼彼喜樂愛，及餘煩惱相應所有受、想、思、無明等。**

戌三、第三句

**即此三愛，是第三句。**

戌四、第四句

**除上爾所相，是第四句。**

未二、第二望第三2　申一、問

**問：若順後有愛，是喜貪俱行愛耶？設喜貪俱行愛，亦順後有愛耶？**

申二、答2　酉一、順後句

**答：諸喜貪俱行愛，亦是順後有愛；或有順後有愛，非喜貪俱行愛。**

酉二、釋彼相

**謂染汙憂俱行愛，或別離愛，或不和合愛。**

未三、第二望第四2　申一、問

**問：若順後有愛，亦是彼彼喜樂愛耶？設彼彼喜樂愛，亦順後有愛耶？**

申二、答2　酉一、順後句

**答：若彼彼喜樂愛，亦是順後有愛；或有順後有愛，非彼彼喜樂愛。**

酉二、釋彼相

**謂緣後有境愛，及喜貪俱行愛。**

未四、第三望第四2　申一、問

**問：若喜貪俱行愛，是彼彼喜樂愛耶？設彼彼喜樂愛，亦喜貪俱行愛耶？**

申二、答2　酉一、標四句

**答：應作四句。**

酉二、別釋相4　戌一、初句

**謂於已得可愛境界，或於正受用中所有愛，是初句。**

戌二、第二句

**即於可愛未來當得未決定中所有愛，是第二句。**

戌三、第三句

**即於此當得決定中所有愛，是第三句。**

戌四、第四句

**除上爾所相，是第四句。**

午二、約諸受辨2　未一、辨界成就2　申一、舉欲繫望色繫2　酉一、問

**問：若成就欲界繫受，亦成就色界繫受耶？設成就色界繫受，亦成就欲界繫受耶？**

酉二、答2　戌一、標四句

**答：應作四句。**

戌二、別釋相4　亥一、第一句

**或成就欲界繫，非色界繫。謂生欲界，未得色界彼對治。**

亥二、第二句

**或成就色界繫，非欲界繫。謂生色界。**

亥三、第三句

**或成就欲界繫，亦色界繫。謂生欲界，已得色界彼對治。**

亥四、第四句2　天一、第一義

**或俱不成就。謂生無色界。**

天二、第二義

**又生欲界、色界、無色界中，所作已辦，住出世道及滅盡定。**

申二、例餘一切相望

**如欲界繫望色界繫作四句，如是欲界繫望無色界繫、欲界繫望不繫、色界繫望無色界繫、色界繫望不繫、無色界繫望不繫，如其所應，皆作四句。**

未二、辨欲相應2　申一、問

**問：諸妙欲，亦是過患過失相應欲耶？設是過患過失相應欲，是妙欲耶？**

申二、答3　酉一、標四句

**答：應作四句。**

酉二、別釋相4　戌一、第一句

**或有妙欲，非過患過失相應欲。謂若色聲香味觸，能不染汙現行，若於彼不作功力，無罪安樂住，能攝受梵行。**

戌二、第二句

**或有過患過失相應欲，非妙欲。謂若色聲香味觸，一向不可愛、不可樂、不可欣、不能悅意，及煩惱欲。**

戌三、第三句

**或有妙欲，亦是過患過失相應欲。謂若色聲香味觸，不能不染汙現行，一向可愛乃至悅意。**

戌四、第四句

**或有非妙欲，亦非過患過失相應欲。謂一切色無色界繫煩惱及事。**

酉三、引經說

**世尊依此妙欲及過患過失相應欲故，說如是言：妄分別貪是士夫欲。**

辰二、略攝種類2　巳一、二種2　午一、標差別

**復次，此愛略有二種。初是有愛，後是受用愛。**

午二、廣受用

**此復二種。謂於已得、未得所受用處差別故。**

　　此復二種者：唯約受用愛，說復二種，如下釋義可知。

巳二、三種3　午一、略標列

**又即此愛界差別故，復有三種。謂欲愛、色愛、無色愛。**

午二、隨別釋2　未一、欲愛

**若生欲界，希求欲界後有者，喜於已得所受用事、欣於未得所受用事，諸所有愛，是名欲愛。**

未二、色無色愛2　申一、舉色愛

**若生欲界、或生色界，已離欲界欲，希求色界後有者，喜於已得色界等至、欣於未得勝上等至，諸所有愛，是名色愛。**

申二、例無色愛

**如色愛，如是無色愛，隨其所應，當知亦爾。**

午三、簡建立

**即此後有愛，常見、斷見為依止故，建立有愛及無有愛。**

辰三、結得遍名

**是故此愛名遍諸事。**

卯二、發起無義2　辰一、徵

**云何此愛生時，普能發起十五無義？**

辰二、列

**一、令隨眠堅固；二、由纏故，染惱一切心心所法；三、令心相續於所緣境顛倒而轉；四、發起取所攝所餘煩惱；五、能安立自類相續；六、能隨順生起未生惡不善法；七、能隨順已生惡不善法，令其增廣；八、能障礙未生善法，令不得生；九、能障礙已生善法，令不得住、不忘、倍增長、益廣大；十、令行惡行故，結集一切諸惡趣苦；十一、希求後有故，結集生老病死等苦；十二、能令有情怖畏涅槃；十三、能令有情愛樂生死，邪執所有功德勝利；十四、如於生死，於境界亦爾；十五、能令有情思為自害，思為害他，廣說如經，乃至受愛所生心諸憂苦。**

**瑜伽師地論科句披尋記卷第六十七**

[^1]: 「淨」，披尋記原作「靜」。分別緣起初勝法門經作「淨」。

[^2]: 「樂」，大正作「當」。

[^3]: 「習修」，大正作「修習」。

[^4]: 「詰」，大正、陵本作「誨」。

[^5]: 「詰」，大正、陵本作「誨」。

[^6]: 「或」，大正作「成」。

[^7]: 「末」，大正作「未」。

[^8]: 「敬」，大正作「恭」。

[^9]: 「喜」，大正作「善」。

[^10]: 「研」，鉛版等披尋記作「所」，韓清淨手稿作「研」，卷二十二原文亦作「研」。

[^11]: 「養」，大正作「亦」。

[^12]: 「己」，陵本作「已」。

[^13]: 「己」，陵本作「已」。

[^14]: 「糅」，大正、陵本作「揉」。
