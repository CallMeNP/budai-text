# 瑜伽師地論科句披尋記卷第三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中意地第二之三**

戊二、總顯相攝2　己一、長行3　庚一、三處所攝2　辛一、別辨相2　壬一、略攝3　癸一、標

**復次，即前所說自性乃至業等五事，當知皆由三處所攝。**

癸二、列

**謂由色聚故，心心所品故，及無為故。**

癸三、簡

**除餘假有法。**

　　即前所說自性至除餘假有法者：此中總指五識身相應地及意地，名如前說。以意地名具攝一切識故，於意地初已釋其義。今於意地文中，為顯五事三處所攝，非不兼說五識相應；故於前說更置等言。遍一切義是等義故。由五相應遍通諸識差別轉故。又一切法略有五種，謂心、心所有、色、不相應、無為。今說五事三處所攝，心心所品合為一故。於三處中五識依緣，及與意識一分所緣，皆色聚攝。六識自性、助伴、作業，及與意識一分所緣，皆心心所品攝。所餘意識一分所緣，即無為攝。餘假有法，即不相應；非此所說，是故除之。

壬二、廣釋3　癸一、辨品類2　子一、色聚3　丑一、標說

**今當先說色聚諸法。**

丑二、別辨2　寅一、大種攝3　卯一、明作五業2　辰一、問

**問：一切法生，皆從自種而起。云何說諸大種能生所造色耶？云何造色依彼，彼所建立，彼所任**[^1]**持，彼所長養耶？**

　　問一切法生等者：此有五問。謂諸大種與所造色，云何能為生、依、立、持、養五因耶？下次第答，如文可知。

辰二、答2　巳一、釋5　午一、生因2　未一、辨相2　申一、種子

**答：由一切內外大種及**[^2]**所造色種子，皆悉依附內相續心。乃至諸大種子未生諸大以來，造色種子終不能生造色。**

申二、現行

**要由彼生，造色方從自種子生，是故說彼能生造色，要**[^3]**由彼生為前導故。**

未二、結說

**由此道理，說諸大種為彼生因。**

　　由一切內外大種等者：謂若大種，於自身中親附、執受，是名為內。若器世間，非於自身親附、執受，是名為外。如下聲聞地說。（陵本二十七卷一頁2246）如說大種內外差別，諸所造色當知亦爾。如是內外大種及所造色一切種子，皆悉依附異熟所攝阿賴耶識。即此阿賴耶識亦名內相續心，以能積集諸法種子是心義故。

午二、依因

**云何造色依於彼耶？由造色生已，不離大種處而轉故。**

　　由造色生已不離大種處而轉故者：當知大種先據處所，後餘造色依此處轉。如下決擇分說。（陵本五十四卷十六頁4350）由此道理，故說不離。如一味團更相涉入，和合而轉，不相離故。

午三、建立因

**云何彼所建立？由大種損益，彼同安危故。**

　　由大種損益彼同安危故者：謂若大種遇有損害或攝益時，彼所造色亦有損益；即由此義，名同安危。

午四、任持因

**云何彼所任**[^4]**持？由隨大種等量不壞故。**

　　由隨大種等量不壞者：唯諸大種於此處所現前障礙，所餘造色自相遍滿，當知由彼勢力任持，有所據礙。如下決擇分說。（陵本五十四卷十六頁4351）依此道理，故說造色隨彼大種等量不壞，持彼本量令不損減故。

午五、長養因

**云何彼所長養？由因飲食、睡眠、修習梵行三摩地等，依彼造色倍復增廣，故說大種為彼養因。**

　　由因飲食睡眠修習梵行三摩地等依彼造色倍復增廣者：食有四種。謂段食、觸食、意思食、識食。此四皆能長養諸根大種。今此飲食，但約段食，不說餘三，下故言等。由欲界色，要具四食，及餘一切長養因緣而得長養故。如下決擇分說。（陵本五十四卷十八頁4361）餘一切者，即謂睡眠、修習梵行及三摩地。此中修習梵行，意謂遠離非正梵行習婬欲法。諸有色法由二長養之所長養。一、由處寬遍長養流，二、由相增盛長養流。如下決擇分說。（陵本五十四卷十七頁4359）此言增廣，即彼增盛寬遍當知。

巳二、結

**如是諸大種望所造色有五種作用應知。**

卯二、辨說極微2　辰一、簡實有

**復次，於色聚中，曾無極微生。若從自種生時，唯聚集生，或細或中或大。**

辰二、明假說2　巳一、標

**又非極微集成色聚。但由覺慧分析**[^5]**諸色極量邊際，分別假立以為極微。**

　　於色聚中曾無極微生等者：此顯極微建立，由分別有，非由體有。色聚諸法從種生時，聚集頓生，俱時顯現。彼聚集相，或細或中或大，然非極微之所集成。以彼極微但由分別覺慧思惟、稱量、觀察，分析諸色至極邊際，假名極微，而非實有。即由是義，說彼極微無生無滅。

巳二、辨2　午一、有方分2　未一、標二種

**又色聚亦有方分，極微亦有方分。**

未二、簡差別3　申一、標

**然色聚有分非極微。**

申二、徵

**何以故？**

申三、釋

**由極微即是分，此是聚色所有，非極微復有餘極微，是故極微非有分。**

　　又色聚亦有方分等者：此中極微亦說有方分者，謂極微色亦有方所示現義，名有方分；然非有分，以彼更無餘分可得故。極微唯依無分建立，非聚性故。諸聚極微可有細分，若極微處即唯此處，更無細分可以分析。如下決擇分說。（陵本五十四卷十二頁4334）

午二、不相離2　未一、略標

**又不相離有二種。**

　　又不相離有二種者：此不相離，謂極微與聚色不相捨離。為顯建立聚極微義。

未二、列釋2　申一、同處不相離

**一、同處不相離。謂大種極微與色香味觸等，於無根處有離根者，於有根處有有根者，是名同處不相離。**

　　同處不相離等者：此中同處，唯說聚色。如下釋言：乃至大種所據處所，諸所造色還即據此。即以此義說名同處。處所有二。一、無根處，二、有根處。外器所攝，名無根處，於此聚色名離根者；內身所攝，名有根處，於此聚色名有根者。諸色聚中，大種、造色同處一處，是故言等。極微與此不相離故，是名同處不相離。

申二、和雜不相離2　酉一、標相

**二、和雜不相離。謂即此大種極微與餘聚集，能造、所造色處俱故，是名和雜不相離。**

　　和雜不相離等者：謂諸聚色從種生時，如種種物石磨為末，以水和合，團雜而生，非如苣蕂、麥、豆等聚。何以故？隨彼生因增上力故，如是而生，為有用故。如下決擇分說。（如本論五十四卷十四頁說4344）由是當知，唯聚色生有和雜義。極微與此不相離故，是名和雜不相離。

酉二、喻簡

**又此遍滿聚色，應知如種種物，石磨為末，以水和合，互不相離；非如胡麻、綠豆、粟、稗等聚。**

　　又此遍滿聚色等者：此釋前說和雜義。

卯三、釋大種名2　辰一、標義

**又一切所造色皆即依止大種處，不過大種處量；乃至大種所據處所，諸所造色還即據此；由此因緣，說所造色依於大種。**

辰二、釋名

**即以此義，說諸大種名為大種。**

　　又一切所造色等者：此釋前說同處義。

**由此大種其性大故，為種生故。**

　　其性大故為種生故者：諸所造色遍為依止，故名為大。諸大生已，造色方生，名為種生。

寅二、色事攝2　卯一、略標列

**復次，於諸色聚中，略有十四種事。謂地、水、火、風、色、聲、香、味、觸，及眼等五根。**

卯二、簡差別2　辰一、約內外辨2　巳一、內色2　午一、舉根所攝聚

**除唯意所行色。**

　　除唯意所行色者：法處所攝律儀、不律儀色，及定果色，是名唯意所行色。非此所顯，是故除之。以此唯說所餘十四事故。

**一切色聚，有色諸根所攝者，有一切，如所說事界。**

午二、例根所依大種所攝聚

**如有色諸根所攝聚如是，有色諸根所依大種所攝聚亦爾。**

巳二、外色

**所餘色聚，除有色諸根，唯有餘界。**

　　一切色聚有色諸根所攝者有一切至唯有餘界者：此約界攝為論。謂於根非根攝諸色聚中，若有彼彼事界可得，即說彼聚有彼彼界。由為因義、微細義、任持義，是界義故。若諸根攝所有色聚，當知具有十四種事，名有一切。然此一切唯約界攝，如下所說道理應知，是名如所說事界。若非根攝所有色聚，是名所餘色聚。於此色聚，除眼等根，唯有九事可得。謂地、水、火、風、色、聲、香、味、觸。此亦唯約界攝，由是說言唯有餘界。

辰二、約諸攝辨3　巳一、相攝

**又約相攝有十四事，即由相攝施設事極微。**

巳二、界攝

**若約界攝，隨於此聚有爾所界，即說此聚爾所事攝。**

　　又約相攝等者：相謂自相。一一差別，略有十四，名十四事。即由諸色自相差別，施設假立名事極微。如是極微亦有十四，如事應知。然復有一，謂法處所攝實物有色極微。今不說之，同前意所行色，是所除故。

巳三、不相離攝3　午一、標

**若約不相離攝，或內、或外所有諸聚。**

　　或內或外所有諸聚者：根所攝色，是名內聚；非根所攝，是名外聚。

**隨於此聚中，乃至有爾所法相可得，即說此聚爾所事攝應知。**

午二、徵

**所以者何？**

午三、釋2　未一、辨可得4　申一、唯一大種可得

**或有聚中唯一大種可得。如石、末尼、真珠、琉璃、珂貝、璧玉、珊瑚等中，或池、沼、溝、渠、江、河等中，或火焰、燈燭等中，或四方風輪有塵、無塵風等中。**

申二、有二大種可得

**或有聚中二大種可得。如雪、濕樹、葉、華、果等中，或熱末尼等中。**

申三、有三大種可得

**或有聚中三大種可得。如即熱樹等中，或動搖中。**

申四、有四大種可得2　酉一、標聚

**或有聚中四大種可得。謂於內色聚中。**

酉二、引證

**如薄伽梵說：於各別內身，若髮毛等乃至糞穢，是內地界；若小便等，是內水界；若於身中所有煖等，是內火界；若上行等風，是內風界。**

未二、結有無

**如是若於此聚彼相可得，說彼相為有；若不可得，說彼相為無。**

　　如是若於此聚彼相可得等者：前中且約大種明不相離，當知諸所造色不相離攝，亦復如是。今此總結一切不相離義，故於文中作如是說。例如色蘊中眼，若據不相離攝，則有七物。謂即此眼及與身、地、色、香、味、觸。如說於眼，如是耳、鼻、舌、身，及外色、香、味、觸，隨應差別皆當了知。如下決擇分說。（陵本五十四卷八頁4313）

丑三、料簡3　寅一、約聲等辨3　卯一、聲2　辰一、標不定

**復次，聲於一切色聚中，界故說有，相即不定。**

辰二、隨難釋

**由現在方便生故。**

　　聲於一切色聚中界故說有等者：前不相離，依彼相有別別建立。然有定不定別。內外色聚，除聲相外，餘恆時有，是名為定。聲即不爾。從現緣生，是名不定。故今別說。若於是處聲相現前，彼不相離，應說有聲；若不現前，應不說有；是故此言相即不定。然約聲界，當知一切處有，是故此言界故說有。決擇分中作如是說：聲及聲界不恆有故，今當別說。若於是處有聲，當知此處復增其一。應知聲界一切處增。與此義同。

卯二、風2　辰一、標列

**風有二種。謂恆相續及**[^6]**不恆相續。**

辰二、隨釋2　巳一、恆相續

**恆相續者，謂於彼彼聚有恆旋轉風。**

巳二、不恆相續

**不恆相續者，謂旋風及空行風。**

　　恆旋轉風者：謂於內身有入出息，及於外器有風輪等恆相續轉，是名恆旋轉風。

卯三、闇明色3　辰一、出體

**又闇色、明色，說名空界及孔隙。**

　　又闇色明色說名空界及孔隙者：當知空界，闇、明色攝；孔隙唯闇所攝。又此空界，光明攝者，名為清淨；孔隙攝者，名不清淨。如決擇分說。（陵本五十四卷十六頁4353）

辰二、釋別2　巳一、闇色

**又諸闇色恆相續者，謂世界中間；不恆相續者，謂於餘處。**

　　又諸闇色恆相續者謂世界中間等者：世界壞已，未至復成，是名世界中間。於爾所時，空劫現前，不為有情之所居止，彼諸闇色恆時相續。若諸有情所居處所，常闇常明，彼諸闇色不恆相續。依此道理說有差別。決擇分言：空界有二。一、恆相續，二、不恆相續。若諸有情所居處所常闇常明，名恆相續；餘不爾處，非恆相續。文雖有異，義當準知。彼云常闇常明，名恆相續，義即闇色不恆相續。彼云有情所居處所，當知即此謂於餘處。翻此，若非有情所居處所，當知即此世界中間。

巳二、明色

**如是明色恆相續者，謂於自然光明天中；**

　　自然光明天者：謂諸天身，自然光曜，內外清潔，無臭穢故。非如人中受用味等資緣，有惡色故。

**不恆相續者，謂於餘處。**

　　不恆相續謂於餘處者：此中餘處，亦同前釋。謂餘有情所居處故。

辰三、明攝

**又明闇色，謂於顯色增聚應知。**

　　又明闇色謂於顯色增聚應知者：青黃赤白是謂顯色。於彼增聚假立明闇，除此別無明闇色故。由此道理，前說明闇亦顯色攝。

寅二、約諸種辨2　卯一、色聚種2　辰一、明差別

**又由依止**[^7]**色聚種子功能故，若遇相似緣時，或小聚無間大聚生，或大聚無間小聚生。**

辰二、結增減

**由此因緣，施設諸聚有增有減。**

　　若遇相似緣時者：各各種子自緣和合，於一剎那色聚頓生；總說彼緣名相似緣。非不相似能頓生故。

卯二、四大種2　辰一、釋經言2　巳一、舉說

**如經言：若堅、堅攝、近攝、非近攝**[^8]**、執受，乃至廣說。**

　　若堅堅攝近攝非近攝執受乃至廣說等者：此引經言，且舉地界。謂有堅、堅攝、近攝、非近攝、執受、非執受差別。文中略無非執受，當知即廣說是。復次，當知執受、非執受別。謂唯於色說名執受，心心所等名非執受。又於色中，所有內根根所依屬，說名執受；外非根色，名非執受。又心心所任持不捨，說名執受；若依屬根髮毛爪等及死後身，名非執受。又執受色，由四因緣之所變異，故名執受。如下決擇分說。（陵本六十六卷十頁5279）此中諸義，隨應準知。唯心心所所執及隨逐自身，皆約種子為論，與彼有別。

巳二、釋名2　午一、舉地大2　未一、堅及堅攝2　申一、約現行種子辨

**堅云何？謂地。堅攝云何？謂彼種子。**

申二、約能造所造辨

**又堅者，即彼界。堅攝者，謂髮毛等，或土塊等。**

未二、近非近攝等3　申一、約內外辨2　酉一、近攝等

**近攝云何？謂有執受。執受云何？謂內所攝。**

酉二、非近攝等

**非近攝云何？謂無執受。無執受云何？謂外所攝。**

申二、約執不執辨

**又心心所所執種子，名近攝，名執受；與此相違，名非近攝，名非執受。**

申三、約不共共辨

**又隨逐自身故，名近攝、執受，如前說。**

午二、例水等

**如是水等界，如理應知。**

辰二、明具有2　巳一、標

**又於一切色聚中，一切時具有一切大種界。**

巳二、釋2　午一、舉現見事2　未一、火大生

**如世間現見乾薪等物，鑽即火生，擊石等亦爾。**

未二、水大生

**又銅鐵金銀等，極火所燒即銷為水。從月愛珠，水便流出。**

午二、舉神變事

**又得神通者，由心勝解力，變大地等成金銀等。**

寅三、約色聚辨2　卯一、流轉2　辰一、標列

**又色聚有三種流轉。一者、長養，二者、等流，三者、異熟生。**

　　又色聚有三種流轉等者：此中色聚，通說根、非根攝及法處所攝色。相續生故，得流轉名。舉其因緣，略有三種。一、由長養，二、由等流，三、由異熟生。若更分別，當知根所攝色唯由長養、異熟生而得流轉，除此二外，無別等流。若非根所攝色，當知具有三種。法處所攝色，不由異熟生。如下決擇分說。（陵本五十四卷十八頁4361）

辰二、別廣3　巳一、長養

**長養有二種。一、處遍滿長養，二、相增盛長養。**

　　長養有二種等者：諸有色法，由二長養之所長養；諸無色法，唯相增盛說名長養。如下決擇分說。（陵本五十四卷十七頁4359）總略而言，增長廣大是長養義。

巳二、等流

**等流有四種。一、長養等流，二、異熟等流，三、變異等流，四、自性等流。**

　　等流有四種等者：根所攝色唯有初二，非根攝色具有四種。總略而言，平等相續，是等流義。

巳三、異熟生

**異熟生有二種。一、異熟體生，名異熟生；二、從異熟生，名異熟生。**

　　異熟生有二種等者：業生異熟，是名異熟體生。異熟所生，是名從異熟生。此由最初相續有別，故成二種。

卯二、依處2　辰一、標

**又諸色聚，略說依六處轉。**

辰二、列

**謂建立處、覆藏處、資具處、根所依處、根處、三摩地所行處。**

　　依六處轉等者：六依持中，建立依持名建立處，藏覆依持名覆藏處，十身資具名資具處；如是三種，外色聚攝。根所依處及彼根處，內色聚攝。三摩地所行處，法處色攝。如是六處，三色所攝應知。

子二、心心所品3　丑一、標法數

**復次，於心心所品中，有心可得，及五十三心所可得。謂作意等，乃至尋伺為後邊，如前說。**

　　謂作意等乃至尋伺為後邊如前說者：此五十三心所，於意地助伴中一一具列，故指前說。（陵本一卷十頁40）

丑二、辨彼生4　寅一、相應差別5　卯一、遍行位2　辰一、問

**問：如是諸心所，幾依一切處心生，一切地、一切時、一切耶？**

辰二、答

**答：五。謂作意等，思為後邊。**

卯二、別境位2　辰一、問

**幾依一切處心生，一切地，非一切時、非一切耶？**

辰二、答

**答：亦五。謂欲等，慧為後邊。**

卯三、善心位2　辰一、問

**幾唯依善，非一切處心生；然一切地，非一切時、非一切耶？**

辰二、答

**答：謂信等，不害為後邊。**

卯四、不善心位2　辰一、問

**幾唯依染汙，非一切處心生，非一切地、非一切時、非一切耶？**

辰二、答

**答：謂貪等，不正知為後邊。**

卯五、不定位2　辰一、問

**幾依一切處心生，非一切地、非一切時、非一切耶？**

辰二、答

**答：謂惡作等，伺為後邊。**

　　幾依一切處心生等者：遍於善、染、無記諸法依處而生，名一切處。遍於有尋伺等三地相應，名一切地。遍於過去、未來、現在相續流轉，名一切時。若一生已，餘相應轉，是名一切。如是五十三心所，應知幾依一切處心生、幾通一切地、幾遍一切時、幾一切相應，故作是問。如於此問具四一切，所餘諸問或具不具，差別應知。

寅二、生緣差別2　卯一、標

**復次，根不壞，境界現前，能生作意正起，爾時從彼識乃得生。**

卯二、釋3　辰一、根不壞3　巳一、徵

**云何根不壞？**

巳二、標

**謂有二種因。**

巳三、列

**一、不滅壞故；二、不羸劣故。**

　　云何根不壞等者：此中根言，通說色根及與意根。壞有二種。謂若全壞，是名滅壞；若由羸損，是名羸劣。與此相違，當知不壞。又色根壞略由四緣。一、由外緣所生，二、由內緣所生，三、由業緣所生，四、由自體變異所生。意根損壞亦由四緣。一、由蓋所作，二、由散亂所作，三、由未證所作，四、由未解所作。如下決擇分說。（陵本五十四卷二十一頁4378）

辰二、境界現前2　巳一、徵

**云何境界現前？**

巳二、釋2　午一、辨境界

**謂或由所依處故，或由自性故，或由方故，或由時故，或由顯了不顯了故，或由全分及一分故。**

　　云何境界現前等者：此中境界，通說五識及意識攝。此境界性略有六種。一、由依處，謂有情世間所攝色，及器世間所攝色差別應知。二、由自性，謂相差別、作用差別、分位差別應知。三、由方位，謂東、南、西、北等方位差別應知。四、由時分，謂過去、未來、現在差別應知。五、由顯了不顯了，謂取實不實差別應知。六、由全分及一分，謂取一分事，或遍滿事差別應知。如下決擇分說。（陵本五十四卷二十二頁4383）

午二、明現前3　未一、標二義

**若四種障所不障礙，亦非極遠。**

未二、列四障

**謂覆蔽障、隱沒障、映**[^9]**奪障、幻惑障。**

未三、廣極遠

**極遠有二種。謂處所極遠、損減極遠。**

　　若四種障所不障礙等者：此釋境界名現前義。若為黑闇、無明闇、不澄清色闇所覆障，名覆蔽障。若藥草力、或呪術力之所隱障，名隱沒障。若少小物為廣多物之所映奪，故不可得，如飲食中藥，或復毛端，如是等名映奪障。若由幻化所作，色相殊勝，或復相似；或由內所作，目眩、惛夢、悶醉、放逸，或復顛狂；名幻惑障。如下聞所成地說。（陵本十五卷八頁1304）若不為此四障所障，及非極遠，是名境界現前。於極遠中，損減極遠，意謂極微。分析諸色至最細位，色不現前故。

辰三、作意正起2　巳一、徵

**云何能生作意正起？**

巳二、釋3　午一、標列

**由四因故。一、由欲力，二、由念力，三、由境界力，四、由數習力。**

午二、隨釋4　未一、由欲力2　申一、徵

**云何由欲力？**

申二、釋

**謂若於是處心有愛著，心則於彼多作意生。**

未二、由念力2　申一、徵

**云何由念力？**

申二、釋

**謂若於彼已善取其相、已極作想，心則於彼多作意生。**

未三、由境界力2　申一、徵

**云何由境界力？**

申二、釋

**謂若彼境界或極廣大、或極可意正現在前，心則於彼多作意生。**

未四、由數習力2　申一、徵

**云何由數習力？**

申二、釋

**若於彼境界已極串習、已極諳悉，心即於彼多作意生。**

午三、簡難

**若異此者，應於一所緣境，唯一作意一切時生。**

　　云何能生作意正起等者：作意若起，心方得生，是名能生作意。由作意力能取所識相狀，能起於識故。如下思所成地說。（如本論十六卷四頁說1375）此中略說，由四因緣多作意生，當知作意非唯有一。以由四力種種差別，非於一所緣境、一切時生故。

寅三、相續差別2　卯一、簡五識

**又非五識身有二剎那相隨俱生，亦無展轉無間更互而生。**

　　又非五識身有二剎那相隨俱生等者：此說五識由根不壞、境現前，或隨一生，或復俱轉，於一剎那差別可得。謂於爾時，若一眼識生緣現前，即於此時一眼識轉；若於爾時乃至有五識身生緣現前，即於此時五識身轉。然無力能相續隨轉，是故說言非五識身有二剎那相隨俱生。又五識身依、緣、作意各別而生，自不與餘作違順緣。即由如是不隨順義，是故說言亦無展轉無間更互而生。

卯二、顯意識3　辰一、辨次第2　巳一、尋求心及決定心2　午一、別釋其相2　未一、尋求心

**又一剎那五識身生已，從此無間，必意識生。**

　　又一剎那至必意識生者：此中五識或隨說一，或復一切，於一剎那率爾生已，從此無間不隨俱生，不更互生，此名率爾心。然於爾時，定有意識緣現在境分別尋求，是故說言必意識生，此名尋求心。

未二、決定心2　申一、簡散亂

**從此無間，或時散亂，或耳識生，或五識身中隨一識生。**

申二、成決定

**若不散亂，必定意識中第二決定心生。**

　　或時散亂至決定心生者：此說意識起尋求已，從此無間，或時散亂，或不散亂。由散亂故，彼初意識便不明了。不明了故，於爾所時，若有聲相率爾現前，耳識得生；或復餘相隨一現前，五識身中隨一識生。若不散亂，意識明了，定於所緣能生勝解，是名第二決定心生。所以者何？謂若意識任運散亂，於爾所時境相不了，應說彼心墮入過去，於現在境定不相續。無欲等生為因緣故。與此相違，當知意識定相續起，於所尋求而得決定。此名決定心。

午二、結成分別

**由此尋求、決定二意識故，分別境界。**

巳二、染淨心2　午一、標列二因

**又由二種因故，或染汙，或善法生。謂分別故，及**[^10]**先所引故。**

午二、辨轉隨轉2　未一、具二種

**意識中所有，由二種因。**

未二、唯隨轉2　申一、釋2　酉一、唯由先引3　戌一、標

**在五識者，唯由先所引故。**

戌二、徵

**所以者何？**

戌三、釋

**由染汙及善意識力所引故，從此無間，於眼等識中，染汙及善法生。**

酉二、不由分別

**不由分別，彼無分別故。**

申二、結

**由此道理，說眼等識隨意識轉。**

　　又由二種因至隨意識轉者：此中通說意識及眼等識有染淨心及等流心。染汙、善法差別而生，是名染淨心。分別所起及先所引，是名等流心。

辰二、釋妨難2　巳一、舉經難

**如經言**[^11]**：起一心，若**[^12]**眾多心。**

　　如經言起一心若眾多心者：如世尊言：若有眾生於如來所，但發一心及一言說：善逝大師！善逝大師！如是發心，我尚說彼於諸善法多有所作，何況身語如其心量隨順奉行。如下決擇分說。（陵本五十五卷一頁4389）此說一心及眾多心，準彼應知。

**云何安**[^13]**立此一心耶？**

巳二、依義釋2　午一、標簡

**謂世俗言說一心剎那，非生起剎那。**

午二、隨釋2　未一、第一義

**云何世俗言說一心剎那？謂一處為依止，於一境界事有爾所了別生，總爾所時名一心剎那。**

未二、第二義

**又相似相續，亦說名一，與第二念極相似故。**

　　謂一處為依止於一境界事等者：內六處中，隨一眼處乃至意處為識依止，是名一處為依止。外六處中，隨一色境乃至法境為識所緣，是名於一境界事。眼等諸識差別生起，是名有爾所了別生。

辰三、辨緣境2　巳一、唯緣過去

**又意識任運散亂，緣不串習境時無欲等生，爾時意識名率爾墮心，唯緣過去境。**

　　意識任運散亂至唯緣過去境者：此釋前說意識或時散亂因緣及相。謂緣不串習境時，無欲等生，是名因緣。等言，等取念力。由此因緣，能生作意不相續起，是故意識任運散亂。其相云何？謂爾所時，意識不與五識於境俱轉，唯緣先剎那中所尋求相。當知爾時意識名率爾墮心，彼所緣相名過去境。由此因緣，境不明了，故名散亂。

巳二、唯緣現在

**五識無間所生意識，或尋求、或決定，唯應說緣現在境，若此即緣彼境生。**

　　五識無間至緣彼境生者：此說尋求、決定二種意識與五識俱，同緣一境，現前明了，故名現在。此之意識緣五識境，相續而生，故名緣彼境生。

寅四、了相差別2　卯一、了總相

**又識能了別事之總相。**

卯二、了別相2　辰一、舉五法5　巳一、作意

**即此所未了別所了境相，能了別者，說名作意。**

巳二、觸

**即此可意、不可意、俱相違相，由觸了別。**

巳三、受

**即此攝受、損害、俱相違相，由受了別。**

巳四、想

**即此言說因相，由想了別。**

巳五、思

**即此邪、正、俱相違行因相，由思了別。**

辰二、結遍行

**是故說彼作意等，思為後邊，名心所有法。遍一切處、一切地、一切時、一切生。**

　　識能了別事之總相等者：此釋眼等諸識及遍行心所取相差別。色等境界，名事總相，此識所取。色等事中所應識相，作意所取。云何名為所應識相？謂於事總相中，有其別相，非識所了，名此所未了別。即於是中所應了相，是名所了境相，亦名所應識相。如前已說，能生作意正起，識乃得生，是故作意能取諸識所應識相。又別相中，有可意、不可意、俱相違差別，此觸所取。復有攝受、損害、俱相違差別，此受所取。復有言說因相差別，此想所取。復有邪、正、俱相違行因相差別，此思所取。如是別相，皆非識所能了；由是前說所未了別，當知通說後一切相。如是作意為先，思為後邊，名五遍行心所有法。遍一切處、一切地、一切時、一切生故。

丑三、隨應廣2　寅一、約行相辨10　卯一、作意

**作意云何？謂心迴轉。**

卯二、觸

**觸云何？謂三和合。**

卯三、受

**受云何？謂領納。**

卯四、想

**想云何？謂了像。**

卯五、思

**思云何？謂心造作。**

卯六、欲

**欲云何？謂於可樂事，隨彼彼行，欲有所作性。**

卯七、勝解

**勝解云何？謂於決定事，隨彼彼行，印可隨順性。**

卯八、念

**念云何？謂於串習事，隨彼彼行，明了記憶性。**

卯九、三摩地

**三摩地云何？謂於所觀察事，隨彼彼行，審慮所依心一境性。**

卯十、慧

**慧云何？謂即於所觀察事，隨彼彼行，簡擇諸法性。或由如理所引，或由不如理所引，或由非如理非不如理所引。**

　　隨彼彼行者：行謂所行，於彼彼境現前行故。境界有四。謂可樂事、決定事、串習事、觀察事。於此四事，欲乃至慧五心所法各別而生，是名別境心所有法。初三心所，隨其次第，於前三境事生；後二心所，於後一境事生；如文可知。

寅二、約作業辨10　卯一、作意

**又作意作何業？謂引心為業。**

　　引心為業者：能引發心，令心緣境，是名引心。此若現起，心方生故。

卯二、觸

**觸作何業？謂受、想、思所依為業。**

卯三、受

**受作何業？謂愛生所依**[^14]**為業。**

　　愛生所依為業者：受有苦、樂、不苦不樂差別。依彼三受，有三愛生。謂依苦受生別離愛，依樂受生和合愛，依不苦不樂受生俱相違愛應知。

卯四、想

**想作何業？謂於所緣，令心發起種種言說為業。**

卯五、思

**思作何業？謂發起尋伺身語業等為業。**

　　發起尋伺身語業等為業者：此中等言，等取或為和合、或為別離、或為隨與、或為貪愛、或為瞋恚、或為棄捨，乃至或為染汙、或為清淨。（如顯揚論一卷四頁說31,481a）此文但說發起尋伺及身語業，略不說餘，故置等言。

卯六、欲

**欲作何業？謂發勤為業。**

卯七、勝解

**勝解作何業？謂於所緣，印**[^15]**持功德過失為業。**

　　印持功德過失者：謂於所緣功德過失，印可任持，不可引奪故。

卯八、念

**念作何業？謂於久遠**[^16]**所思、所作、所說，憶念為業。**

　　所思所作所說者：所思，謂意業。所作，謂身業。所說，謂語業。

卯九、三摩地

**三摩地作何業？謂智所依為業。**

卯十、慧

**慧作何業？謂於戲論所行染汙清淨，隨順推求為業。**

　　於戲論所行染汙清淨隨順推求者：此中戲論，謂即言說。諸染淨法，言辭所說，是名戲論所行染汙清淨。如所言說思惟其義，是名隨順推求。

癸二、明建立3　子一、三世2　丑一、徵

**云何建立三世？**

丑二、釋2　寅一、約種子辨2　卯一、如法建立

**謂諸種子不離法故，如法建立。**

卯二、自相建立

**又由與果、未與果故。**

寅二、約果法辨

**若諸果法，若已滅相，是過去；有因未生相，是未來；已生未滅相，是現在。**

　　建立三世等者：種子及果皆可建立三世差別；然種微隱，要望現行方可建立。此復云何？謂已生現，是名過去；若未生現，是名未來；正生現時，是名現在。由是說言種子不離法故，如法建立。又彼果法，亦依種子與果、未與果故而得建立三世差別。由已與果，因已受盡，自性已滅，是名過去。由未與果，因及自性皆未受用，待緣當生，將起現前，是名未來。又已與果，因已受用，自性受用未盡，是名現在。如下決擇分說。（陵本六十六卷十四頁5294）由是當知，種果道理，非一非異。即由此義，更互為依，建立三世。

子二、四相3　丑一、徵

**云何建立生、老、住、無常？**

丑二、釋2　寅一、總標

**謂於一切處識相續中，一切種子相續俱行建立。**

寅二、別辨4　卯一、生有為相

**由有緣力故，先未相續生法，今最初生，是名生有為相。**

卯二、老有為相2　辰一、標相

**即此變異性，名老有為相。**

辰二、辨類2　巳一、標列

**此復二種。一、異性變異性，二、變性變異性。**

巳二、隨釋2　午一、異性變異性

**由有相似生故，立異性變異性。**

午二、變性變異性

**由有不相似生故，立變性變異性。**

卯三、住有為相

**即已生時，唯生剎那隨轉故，名住有為相。**

卯四、無常有為相

**生剎那後，剎那不住故，名無常有為相。**

丑三、結

**如是即約諸法分位差別，建立四相。**

　　於一切處識相續中一切種子相續俱行建立者：三界生處，名一切處。阿賴耶識結生相續，名識相續。彼識中種，為彼所持，相續流轉，名與俱行。由此種子能生諸法，有其分位差別可得，是故建立生、老、住、無常。

子三、四緣3　丑一、標列

**又有四緣。一、因緣，二、等無間緣，三、所緣緣，四、增上緣。**

丑二、隨釋2　寅一、約體性辨4　卯一、因緣

**因緣者，謂種子。**

卯二、等無間緣

**等無間緣者，謂若此識無間，諸識決定生，此是彼等無間緣。**

　　等無間緣者等者：此中等言，謂識自性無間生時，一一相續。從善無間不善性生，不善無間復善性生，從二無間無記性生；劣界無間中界生，中界無間妙界生，如是妙界無間乃至劣界生；有漏無間無漏生，無漏無間有漏生；世間無間出世生，出世無間世間生；相續剎那，體唯是一。非如色聚增減不定，是故言等。自相續時，中無間隔，故名無間。然此無間，非謂剎那；但約諸識自性定相續生而建立故。此文中說：此識無間，諸識決定生，此是彼等無間緣。決擇分說：謂此諸心心所無間，彼諸心心所生，說此為彼等無間緣。（陵本五十二卷一頁4137）文雖有異，其義無別。應依決擇分文正解此所說義。此中識言，應知通說諸心心所。言此識者，應知說此無間滅位，諸心心所待彼當生，說此滅故。非隨一識名為此識，可有諸識決定生義。若爾，便違建立等無間言。復次，當知諸心心所，非唯由識及彼心所眾多非一，總說名諸；即識自類及彼心所有善、不善、無記，乃至廣說差別可得，是故名諸。集論中說：同分異分心心所生等無間故，是等無間緣義。由善、不善、無記等別，可說同分異分等無間生。若唯自識種類非一名諸識者，此云何通！不許異類為緣生故。

卯三、所緣緣

**所緣緣者，謂諸心心所所緣境界。**

卯四、增上緣2　辰一、釋2　巳一、約生識辨2　午一、舉眼識

**增上緣者，謂除種子，餘所依，如眼及助伴法。**

午二、例餘識

**望眼識**[^17]**，所餘識亦爾。**

巳二、約取果辨

**又善不善性能取愛非愛果。**

辰二、結

**如是等類，名增上緣。**

寅二、約安立辨4　卯一、因緣

**又由種子故，建立因緣。**

卯二、等無間緣

**由自性故，立等無間緣。**

　　由自性故立等無間緣者：此中自性，如前已說眼識自性乃至意自性差別應知。由彼彼識自性有別，依此建立等無間緣。諸心所法是彼助伴；雖有自性，不更別立。但隨彼識說有等無間緣，心心所聚善不善等定俱轉故。

卯三、所緣緣

**由所緣境故，立所緣緣。**

卯四、增上緣

**由所依及助伴等故，立增上緣。**

丑三、引證2　寅一、標

**如經言：諸因諸緣能生識者，彼即此四。**

寅二、辨

**因緣一種**[^18]**，亦因亦緣，餘唯是緣。**

癸三、顯差別2　子一、性類差別2　丑一、徵

**又如經言：善、不善、無記者，彼差別云何？**

丑二、釋3　寅一、善法2　卯一、別辨增一2　辰一、辨10　巳一、一種

**謂諸善法，或立一**[^19]**種。由無罪義故。**

　　由無罪義故者：謂諸善法起現行時，不如煩惱生現法罪、生後法罪、生俱法罪，故名無罪。

巳二、二種

**或立二種。謂生得善及方便善**[^20]**。**

　　生得善及方便善者：云何生得善？謂即彼諸善法，由先串習故，感得如是報。由此自性，即於是處不由思惟任運樂住。云何方便善？謂依止親近善丈夫故，聽聞正法，如理作意，修習淨善法隨法行。（如集論二卷八頁說31,669b）

巳三、三種

**或立三種。謂自性善、相應善、等起善。**

　　自性善相應善等起善者：云何自性善？謂信等十一心所有法。云何相應善？謂彼相應法。云何等起善？謂彼所發身業語業。（如集論二卷八頁說31,669b）

巳四、四種

**或立四種。謂順福分善、順解脫分善、順決擇分善，及無漏善。**

　　順福分善等者：云何順福分善？謂能引攝生天樂異熟果，及於人中生富貴家。云何順解脫分善？謂修習涅槃資糧。云何順決擇分善？謂加行位，信等善根順趣現觀入見道故。云何無漏善？謂永斷貪欲、永斷瞋恚、永斷愚癡、永斷一切煩惱，及能發起勝品神通等世出世共不共功德。

巳五、五種

**或立五種。謂施性善、戒性善、修性善、愛果善、離繫果善。**

　　愛果善離繫果善者：引攝人天可愛趣生，名愛果善。引攝隨順涅槃清淨，名離繫果善。

巳六、六種

**或立六種。謂善色、受、想**[^21]**、行、識，及擇滅。**

　　善色受想行識及擇滅者：有漏五蘊為善所依，是名善色受想行識。無漏五蘊，是名擇滅。由慧方便，有漏諸行畢竟不起，性離繫故。

巳七、七種

**或立七種。謂念住所攝善、正勤**[^22]**所攝善、神足所攝善、根所攝善、力所攝善、覺支所攝善、道支所攝善。**

巳八、八種

**或立八種。謂起迎、合掌、問訊、禮敬業所攝善，讚彼妙說、稱揚實德所攝善，供承病者所攝善，敬事師長所攝善，隨喜**[^23]**所攝善，勸請所攝善，迴向所攝善，修無量所攝善。**

巳九、九種

**或立九種。謂方便、無間**[^24]**、解脫、勝進道所攝善，及軟、中、上、世、出世道所攝善。**

巳十、十種5　午一、約方便辨

**或立十種。謂有依善、無依善、聞所生善、思所生善、**

　　有依善無依善者：如諸菩薩行布施時，不依世間名聲讚頌，不依於他反報恩德，不依帝釋魔王輪王自在等果；一切布施皆為迴向速證無上正等菩提；名無依善。與此相違，名有依善。

**律儀所攝善、非律儀非不律儀所攝善、**

　　律儀所攝善等者：謂若遠離諸不善思，與信等五善根俱行，說名律儀。誓受律儀，百行所攝，是名律儀所攝善。如決擇分說。（陵本五十三卷三頁4216）與此相違，諸不善思恆與不信、懈怠、忘念、散亂、惡慧俱行，於不善業決定期願，是名不律儀者。除此所說律儀、不律儀業，所有善品身語意業，當知是名非律儀非不律儀所攝善。

**根本眷屬所攝善、聲聞乘所攝善、獨覺乘所攝善、大乘所攝善。**

　　根本眷屬所攝善者：十善業道最後究竟，是名根本所攝善；先起加行，是名眷屬所攝善。

午二、約繫不繫辨

**又立十種。謂欲界繫善；初、二、三、四靜慮繫善；空無邊處、識無邊處、無所有處、非想非非想處繫善；無漏所攝善。**

午三、約業道辨

**又有十種。謂十善業道。**

午四、約無學辨

**又有十種。謂無學正見，乃至正解脫、正智。**

午五、約感生辨

**又有十種。謂能感八福生，及轉輪王善，及趣不動善。**

　　能感八福生等者：謂生人中大富貴家，是名第一福生。如是往生六欲界天及梵眾天，是名第二乃至第八福生。此及輪王，皆福行生。餘不動行，能趣色無色生，是名趣不動善。

辰二、結

**如是等類，諸善差別。**

卯二、略說善義

**略說善有二種義。謂取愛果義，善了知事及彼果義。**

寅二、不善法2　卯一、標

**不善法者，謂與善法相違，及能為障礙。**

卯二、釋

**由能取不愛果故，及不正了知事故。**

寅三、無記法2　卯一、標列

**無記法者，略有四種。謂異熟生，及一分威儀路、工巧處及變化。**

　　無記法者略有四種等者：業所引生，名異熟生。此唯無記。威儀、工巧、三性可得；及變化心，通善、無記。此取無記一分，是名一分威儀路、工巧處及變化。

卯二、料簡2　辰一、諸工巧處及威儀路2　巳一、舉工巧處

**若諸工巧但為戲樂，不為活命，非習業想，非為簡擇，此工巧處業是染汙；餘是無記。**

巳二、例威儀路

**如工巧處，威儀路亦爾。**

　　若諸工巧至威儀路亦爾者：此中工巧、威儀，唯說染汙、無記，略無善性。然非不有。由善加行所起工巧，及依寂靜發起威儀，皆善性故。如下決擇分說。（陵本五十五卷十三頁4439）若依染著發起工巧，及依伎樂發起威儀，如是名為但為戲樂，故是染汙。非依養命而習彼業，是名非習業想。非依加行而修善巧，是名非為簡擇。

辰二、諸變化心

**變化有二種。謂善及無記。**

　　變化有二種等者：若為利他而起變化，當知是善。若為嬉戲加行所攝，是無記性。此無染汙，故說有二。

子二、根境差別2　丑一、法差別2　寅一、別辨增一2　卯一、內六處2　辰一、五根2　巳一、舉眼11　午一、一種

**復次，眼有一種。謂能見色。**

午二、二種

**或立二種。謂長養眼、異熟生眼。**

午三、三種

**或立三種。謂肉眼、天眼、慧眼。**

　　肉眼天眼慧眼者：能照顯露無有障礙有見諸色，是名肉眼。能照顯露、不顯露、有障、無障有見諸色，是名天眼。照一切種若色、非色所有諸法，是名慧眼。由有三分照了一切所知境界增上力故，建立三眼。如下聞所成地說。（陵本十四卷五頁1193）

午四、四種2　未一、總標列

**或立四種。謂有瞬眼、無瞬眼、恆相續眼、不恆相續眼。**

未二、隨難釋

**恆相續者，謂色界眼。**

午五、五種

**或立五種。謂五趣所攝眼。**

午六、六種

**或立六種。謂自相續眼、他相續眼、端嚴眼、醜陋眼、有垢眼、無垢眼。**

午七、七種

**或立七種。謂有識眼、無識眼、彊眼、弱眼、善識所依眼、不善識所依眼、無記識所依眼。**

午八、八種

**或立八種。謂依處眼、變化眼、善業異熟生眼、不善業異熟生眼、食所長養眼、睡眠長養眼、梵行長養眼、定所長養眼。**

午九、九種

**或立九種。謂已得眼、未得眼、曾得眼、未曾得眼、得已失眼、應斷眼、不應斷眼、已斷眼、非已斷眼。**

午十、十種無

**或立十種者，無。**

午十一、十一種

**或立十一種。謂過去眼、未來眼、現在眼、內眼、外眼、麤眼、細眼、劣眼、妙眼、遠眼、近眼。**

巳二、例耳等2　午一、例同

**如眼如是，耳等亦爾。**

午二、顯別2　未一、標

**是中差別者，謂增三、增四。**

未二、釋3　申一、耳2　酉一、三種

**三種耳者，謂肉所纏耳、天耳、審諦耳。**

酉二、四種

**四種耳者，謂恆相續耳、不恆相續耳、高聽耳、非高聽耳。**

申二、鼻舌2　酉一、三種

**三種鼻舌者，謂光淨、不光淨，及被損。**

酉二、四種

**四種鼻舌者，謂恆相續、不恆相續、有識、無識。**

申三、身2　酉一、三種

**三種身者，謂滓穢處、非滓穢處，及一切遍諸根所隨逐故。**

酉二、四種

**四種身者，謂恆相續、不恆相續、有自然光、無自然光。**

辰二、意根12　巳一、一種

**或立一種意。謂由識法義故。**

巳二、二種2　午一、標列

**或立二種。謂墮施設意、不墮施設意。**

午二、隨釋2　未一、第一義

**初謂了別名言者意，後謂嬰兒意。**

未二、第二義

**又初謂世間意，後謂出世間意。**

巳三、三種

**或立三種。謂心、意、識。**

巳四、四種

**或立四種。謂善、不善、有覆無記、無覆無記。**

巳五、五種

**或立五種。謂五位差別。一、因位，二、果位，三、樂位，四、苦位，五、不苦不樂位。**

巳六、六種

**或立六種。謂六識身。**

巳七、七種

**或立七種。謂依七識住。**

巳八、八種

**或立八種。謂增語觸相應、有對觸相應、依耽嗜、依出離、有愛味、無愛味、世間、出世間。**

巳九、九種

**或立九種。謂依九有情居。**

巳十、十種無

**或立十種者，無。**

巳十一、十一種

**或立十一種，如前說。**

巳十二、十二種2　午一、標

**或立十二種，即十二心。**

午二、釋2　未一、世間2　申一、欲界心

**謂欲界善心、不善心、有覆無記心、無覆無記心。**

申二、色無色界心

**色界有三心，除不善；無色界亦爾。**

未二、出世間

**出世間心有二種。謂學及無學。**

卯二、外六處6　辰一、色10　巳一、一種

**或立一種色。謂由眼所行義故。**

巳二、二種

**或立二種。謂內色、外色。**

巳三、三種

**或立三種。謂顯色、形色、表色。**

巳四、四種

**或立四種。謂有依光明色、無依光明色、正不正光明色、積集住色。**

巳五、五種

**或立五種。謂由五趣差別故。**

巳六、六種

**或立六種。謂建立所攝色、覆藏所攝色、境界所攝色、有情數色、非有情數色、有見有對色。**

巳七、七種

**或立七種。謂由七種攝受事差別故。**

巳八、八種

**或立八種。謂依八世雜說。一、地分雜色，二、山雜色，三、園林池沼等雜色，四、宮室雜色，五、業處雜色，六、綵畫雜色，七、鍛業雜色，八、資具雜色。**

巳九、九種

**或立九種。謂若過去、若未來、若現在、若麤、若細、若劣、若妙、若遠、若近。**

巳十、十種

**或立十種。謂十種資具。**

辰二、聲10　巳一、一種

**或立一種聲。謂由耳所行義故。**

巳二、二種

**或立二種。謂了義聲、不了義聲。**

巳三、三種

**或立三種。謂因受大種聲、因不受大種聲、因俱大種聲。**

巳四、四種

**或立四種。謂善、不善、有覆無記、無覆無記。**

巳五、五種

**或立五種。謂由五趣差別故。**

巳六、六種

**或立六種。一、受持讀誦聲，二、請問聲，三、說法聲，四、論議決擇聲，五、展轉言教若犯若出聲，六、喧雜聲。**

巳七、七種

**或立七種。謂男聲、女聲、下聲、中聲、上聲、鳥獸等聲、風林叢聲。**

巳八、八種2　午一、約四言說辨2　未一、標列

**或立八種。謂四聖言聲，四非聖言聲。**

未二、隨釋2　申一、四非聖言

**四非聖言者，一、不見言見、見言不見非聖言；二、不聞言聞、聞言不聞非聖言；三、不覺言覺、覺言不覺非聖言；四、不知言知、知言不知非聖言。**

申二、四聖言

**四聖言者，一、見言見、不見言不見聖言；二、聞言聞、不聞言不聞聖言；三、覺言覺、不覺言不覺聖言；四、知言知、不知言不知聖言。**

午二、約四語業辨

**又有八種。謂四善語業道，四不善語業道。**

巳九、九種

**或立九種。謂過去、未來、現在，乃至若遠、若近。**

巳十、十種3　午一、標

**或立十種。謂五樂所攝聲。**

午二、徵

**此復云何？**

午三、列

**一、舞俱行聲，二、歌俱行聲，三、絃管俱行聲，四、女俱行聲，五、男俱行聲，六、螺俱行聲，七、腰等鼓俱行聲，八、岡等鼓俱行聲，九、都曇等鼓俱行聲，十、俳叫聲。**

辰三、香10　巳一、一種

**或立一種香。謂由鼻所行義故。**

巳二、二種

**或立二種。謂內及外。**

巳三、三種

**或立三種。謂可意、不可意，及處中香。**

巳四、四種

**或立四種。謂四大香。一、沈香，二、窣堵魯迦香，三、龍腦香，四、麝香。**

巳五、五種

**或立五種。謂根香、莖香、葉香、華香、果香。**

巳六、六種

**或立六種。謂食香、飲香、衣香、莊嚴具香、乘香、宮室香。**

巳七、七種

**或立七種。謂皮香、葉香、素泣謎羅香、栴檀香、三辛香、熏香、末香。**

巳八、八種

**或立八種。謂俱生香、非俱生香、恆續香、非恆續香、雜香、純香、猛香、非猛香。**

巳九、九種

**或立九種。謂過去、未來、現在等，如前說。**

巳十、十種

**或立十種。謂女香、男香、一指香、二指香、唾香、洟香、脂髓膿血香、肉香、雜糅香、淤泥香。**

辰四、味10　巳一、一種

**或立一種味。謂由舌所行義故。**

巳二、二種

**或立二種。謂內及外。**

巳三、三種

**或立三種。謂可意等，如前說。**

巳四、四種

**或立四種。謂大麥味、粳稻味、小麥味、餘下穀味。**

巳五、五種

**或立五種。謂酒飲味、非酒飲味、蔬菜味、林果味、所食味。**

巳六、六種

**或立六種。謂甘苦等。**

巳七、七種

**或立七種。謂酥**[^25]**味、油味、蜜味、甘蔗變味、乳酪味、鹽味、肉味。**

巳八、八種

**或立八種。如香說。**

巳九、九種

**或立九種。亦如香說。**

巳十、十種2　午一、總標列

**或立十種。謂可嚼味、可噉味、可嘗味、可飲味、可吮味、可爆**[^26]**乾味、充足味、休愈味、盪滌味、常習味。**

午二、隨難釋

**後五謂諸藥味。**

辰五、觸10　巳一、一種

**或立一種觸。謂由身所行義故。**

巳二、二種

**或立二種。如香說。**

巳三、三種

**或立三種。謂可意等。**

巳四、四種

**或立四種。謂摩觸、搦觸、打觸、揉觸。**

巳五、五種2　午一、第一義

**或立五種。謂五趣差別。**

午二、第二義

**又有五種。謂蚊蝱蚤蝨**[^27]**蛇蝎等觸。**[^28]

巳六、六種

**或立六種。謂苦、樂、不苦不樂、俱生、所治攝、能治攝。**

巳七、七種2　午一、總標列

**或立七種。謂堅硬**[^29]**觸、流濕觸、煖觸、動觸、跳墮觸、摩按觸、身變異觸。**

午二、隨難釋

**謂濕滑等。**

巳八、八種

**或立八種。謂手觸觸、塊觸觸、杖觸觸、刀觸觸、冷觸觸、煖觸觸、饑觸觸、渴觸觸。**

巳九、九種

**或立九種。如香說。**

巳十、十種

**或立十種。謂食觸、飲觸、乘觸、衣觸、莊嚴具觸、床座觸、机**[^30]**橙**[^31]**臺枕**[^32]**及方座**[^33]**觸、女觸、男觸、彼二相事受用觸。**

辰六、法2　巳一、出體性3　午一、標

**略說法界，若假若實，有八十七法。**

午二、徵

**彼復云何？**

午三、辨4　未一、心所有法攝

**謂心所有法有五十三，始從作意，乃至尋、伺為後邊。**

未二、法處色攝

**法處所攝色有二種。謂律儀不律儀所攝色、三摩地所行色。**

未三、不相應行攝

**不相應行有二十四種。謂得、無想定、滅盡定、無想異熟、命根、眾同分、異生性、生、老、住、無常、名身、句身、文身、流轉、定異、相應、勢速、次第、時、方、數、和合、不和合。**

未四、無為攝2　申一、標列

**無為有八事。謂虛空，非擇滅，擇滅，善、不善、無記法真如，不動，想受滅。**

申二、釋說

**如是無為，廣八略六，若六若八，平等平等。**

巳二、辨種類10　午一、一種

**復次，法界或立一種。謂由意所行義。**

午二、二種

**或立二種。謂假所攝法、非假所攝法。**

午三、三種

**或立三種。謂有色、無色，及無為**[^34]**。**

午四、四種

**或立四種。謂有色假所攝法、無色心所有所攝法、無色不相應假所攝法、無色無為假非假所攝法。**

午五、五種

**或立五種。謂色，心所有**[^35]**法，心不相應行，善、無記無為。**

午六、六種

**或立六種。謂受、想、相應行、不相應行、色、無為。**

午七、七種

**或立七種。謂受、想、思、染汙、不染汙、色、無為。**

午八、八種

**或立八種。謂善、不善、無記、受、想、行、色、無為。**

午九、九種

**或立九種。謂由過去、未來等差別。**

午十、十種

**或立十種。謂由十種義。一、隨逐生義；二、領所緣義；三、取所緣相義；四、於所緣造作義；五、即彼諸法分位差別義；六、無障礙義；七、常離繫義；八、常非離繫義；九、常無顛倒義；十、苦樂離繫義、非受離繫義及受離繫義。**

寅二、總結法數

**如是若內若外六處所攝法，差別分別有六百六十。**

　　如是若內若外至六百六十者：處有十二，一一建立各有十種。於一一處次第漸增十種，合有五十五數。如是十二總略建立，共有六百六十。

丑二、名差別2　寅一、釋2　卯一、內六處6　辰一、眼

**復次，屢觀眾色，觀而復捨，故名為眼。**

辰二、耳

**數數於此聲至能聞，故名為耳。**

辰三、鼻

**數由此故能齅諸香，故名為鼻。**

辰四、舌

**能除饑羸、數發言論、表彰呼召，故名為舌。**

辰五、身

**諸根所隨，周遍積聚，故名為身。**

辰六、意2　巳一、顯義2　午一、約俱生我辨

**愚夫長夜，瑩飾藏護，執為己有，計為我所我及我我**[^36]**。**

午二、約分別我辨

**又諸世間，依此假立種種名想。謂之有情、人，與命者、生者、意生，及儒童等。**

巳二、結名

**故名為意。**

　　謂之有情等者：此中有情，謂諸賢聖如實了知唯有此法，更無餘故；又復於彼有愛著故。言命者者，謂壽和合現存活故。言生者者，謂具生等所有法故。言意生者，謂此是意種類性故。言儒童者，即摩納縛迦，謂依止於意，或高、或下故。等言，等取養育者及補特伽羅。如下攝異門分說。（陵本八十三卷十六頁6323）

卯二、外六處6　辰一、色

**數可示現，在其方所，質量可增，故名為色。**

辰二、聲

**數宣數謝，隨增異論，故名為聲。**

辰三、香

**離質潛形，屢隨風轉，故名為香。**

辰四、味

**可以舌嘗，屢招疾苦，故名為味。**

辰五、觸

**數可為身之**[^37]**所證得，故名為觸。**

辰六、法

**遍能任持，唯意境性，故名為法。**

寅二、結

**如是等類，諸法差別應知。**

辛二、重說義2　壬一、嗢柁南

**此中重說嗢柁南曰：**

**　自性及所依　所緣助伴業　由此五種門　諸心差別轉**

壬二、長行

**此中顯由五法，六識身差別轉。謂自性故，所依故，所緣故，助伴故，業故。**

庚二、六善巧攝

**又復應知蘊善巧攝、界善巧攝、處善巧攝、緣起善巧攝、處非處善巧攝、根善巧攝。**

　　又復應知蘊善巧攝者：六種善巧建立差別，決擇分中廣釋其義。（陵本五十三卷十五頁4256）

庚三、九事所攝4　辛一、標

**又復應知諸佛語言，九事所攝。**

辛二、徵

**云何九事？**

辛三、列

**一、有情事，二、受用事，三、生起事，四、安住事，五、染淨事，六、差別事，七、說者事，八、所說事，九、眾會事。**

辛四、釋9　壬一、有情事

**有情事者，謂五取蘊。**

壬二、受用事

**受用事者，謂十二處。**

壬三、生起事

**生起事者，謂十二分**[^38]**緣起及緣生。**

壬四、安住事

**安住事者，謂四食。**

壬五、染淨事

**染淨事者，謂四聖諦。**

壬六、差別事

**差別事者，謂無量界。**

壬七、說者事

**說者事者，謂佛及彼弟子。**

壬八、所說事

**所說事者，謂四念住等菩提分法。**

壬九、眾會事

**眾會事者，所謂八眾。一、剎帝利眾，二、婆羅門眾，三、長者眾，四、沙門眾，五、四大天王眾，六、三十三天眾，七、焰**[^39]**摩天眾，八、梵天眾。**

　　所謂八眾等者：此中前四，人趣所攝，依四因緣而得建立。後四，天趣所攝，依三因緣而得建立。如聞所成地說。（陵本十五卷二頁1278）於天趣中，焰摩天眾，當知此即他化自在天攝。由說欲界邊際為建立因緣故。

己二、嗢柁南

**又嗢柁南曰：**

**　色聚相應品　世相及與緣　善等差別門　巧便事為後**

**瑜伽師地論科句披尋記卷第三**

[^1]: 「任」，磧砂作「住」。

[^2]: 「及」，大正作「又」。

[^3]: 磧砂無「要」字。

[^4]: 「任」，磧砂作「住」。

[^5]: 「析」，大正作「折」。

[^6]: 「及」，大正作「又」。

[^7]: 「止」，磧砂作「心」。

[^8]: 磧砂無「非近攝」。

[^9]: 「映」，陵本作「暎」。

[^10]: 「及」，大正作「又」。

[^11]: 「言」，磧砂作「有」。

[^12]: 「若」，磧砂作「苦」。

[^13]: 「安」，磧砂作「緣」。

[^14]: 「依」，磧砂作「待」。

[^15]: 「印」，大正、陵本作「任」。磧砂作「住」。

[^16]: 磧砂無「遠」字。

[^17]: 「望眼識」，披尋記原置於【午一、舉眼識】一科之下。

[^18]: 「種」，磧砂作「者」。

[^19]: 「一」，磧砂作「二」。

[^20]: 「善」，大正作「喜」。

[^21]: 「想」，磧砂作「思」。

[^22]: 「勤」，磧砂作「勝」。

[^23]: 「喜」，大正作「善」。

[^24]: 「間」，陵本作「礙」。

[^25]: 「酥」，磧砂作「蘇」。

[^26]: 「爆」，磧砂作「暴」。

[^27]: 「蚤蝨」，大正作「風日」。

[^28]: 編按：寒熱、飢渴、風雨、蚊虻、蛇蝎。

[^29]: 「硬」，大正作「鞭」。

[^30]: 「机」，磧砂作「抗」。

[^31]: 「橙」，磧砂作「蹬」。

[^32]: 「枕」，磧砂作「抗」。

[^33]: 「座」，磧砂作「坐」。

[^34]: 「無為」，磧砂、大正、陵本作「有為無為」。

[^35]: 大正無「有」字。

[^36]: 「我我」，磧砂、大正、陵本作「我所」。

[^37]: 磧砂無「之」字。

[^38]: 「分」，大正作「分事」。

[^39]: 「焰」，磧砂作「夜」。
