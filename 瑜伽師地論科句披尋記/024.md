# 瑜伽師地論科句披尋記卷第二十四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地初瑜伽處出離地品第三之三**

寅四、初夜後夜修習悎寤瑜伽3　卯一、徵

**復次，初夜後夜常勤修習悎寤瑜伽者，云何初夜？云何後夜？云何悎寤瑜伽？云何常勤修習悎寤瑜伽？**

卯二、釋3　辰一、略標4　巳一、初夜

**言初夜者，謂夜四分中，過初一分，是夜初分。**

巳二、後夜

**言後夜者，謂夜四分中，過後一分，是夜後分。**

　　謂夜四分中過初一分等者：夜有三時，略分為四，名夜四分。於中最初一分名夜初分，中間二分名夜中分，最後一分名夜後分。此中義顯從初向後齊至中間，故名過初一分。從後向初齊至中間，故名過後一分。

巳三、悎寤瑜伽4　午一、晝日分

**悎寤瑜伽者，謂如說言：於晝日分經行、宴坐，從順障法淨修其心。**

午二、初夜分

**於初夜分經行、宴坐，從順障法淨修其心。**

午三、中夜分

**淨修心已，出住處外洗濯其足，還入住處，右脅而臥，重累其足，住光明想、正念、正知、思惟起想巧便而臥。**

午四、夜後分

**至夜後分，速疾悎寤，經行、宴坐，從順障法淨修其心。**

　　悎寤瑜伽等者：此中經言，如下自釋應知。

巳四、常勤修習悎寤瑜伽

**常勤修習悎寤瑜伽者，謂如有一世尊弟子，聽聞悎寤瑜伽法已，欲樂修學，便依如是悎寤瑜伽，作如是念：我當成辦佛所聽許悎寤瑜伽。發生樂欲，精進勤劬，超越勇猛勢力發起、勇悍、剛決、不可制伏、策勵其心無間相續。**

　　發生樂欲等者：謂於隨順瑜伽修習道中發生希慕、發生欣樂，欲有所作，是名發生樂欲。為淨障故，發勤精進，是名精進勤劬。精進有五。一、被甲精進，二、加行精進，三、不下精進，四、無動精進，五、無喜足精進。如攝事分說。（陵本八十九卷四頁6731）此中超越勇猛勢力發起，即彼被甲精進，謂由猛利樂欲所發起故。此中勇悍，即彼加行精進，謂隨所欲發起堅固勇悍方便故。此中剛決，即彼不下精進，謂為證得所受諸法，不自輕懱，亦無怯懼故。此中不可制伏，即彼無動精進，謂能堪忍寒熱等苦故。此中策勵其心無間相續，即彼無喜足精進，謂於後後轉勝、轉妙諸功德性欣求證得故。

辰二、廣辨3　巳一、於晝日分經行宴坐從順障法淨修其心2　午一、徵

**此中云何於晝日分經行、宴坐，從順障法淨修其心？**

午二、釋5　未一、晝日

**言晝日者，謂從日出時至日沒時。**

未二、經行

**言經行者，謂於廣長稱其度量一地方所，若往、若來相應身業。**

未三、宴坐

**言宴坐者，謂如有一，或於大床、或小繩床、或草葉座，結加趺坐，端身正願，安住背念。**

　　結加趺坐等者：結加趺坐有五因緣，如下自釋。（陵本三十卷七頁2504）若策舉身令其端直，是名端身，由是其心不為惛沈睡眠之所纏擾。若令其心離諂離詐，調柔正直，是名正願，由是其心不為外境散動之所纏擾。如理作意相應之念，名為背念，棄背違逆一切黑品故。此中諸義，亦如下說。

未四、障及順障法2　申一、略標

**所言障者，謂五種蓋。順障法者，謂能引蓋、隨順蓋法。**

申二、隨釋2　酉一、五蓋2　戌一、徵

**云何五蓋？**

戌二、釋

**謂貪欲蓋、瞋恚蓋、惛沈睡眠蓋、掉舉惡作蓋，及以疑蓋。**

酉二、順障法2　戌一、徵

**云何順障法？**

戌二、釋

**謂淨妙相，瞋恚相，黑闇相，親屬、國土、不死尋思，追憶昔時笑戲喜樂承事隨念，及以三世或於三世非理法思。**

　　云何五蓋等及云何順障法等者：此中貪欲蓋等及淨妙相等，皆如三摩呬多地說應知。（陵本十一卷三頁845）

未五、淨修其心2　申一、由法增上2　酉一、釋2　戌一、別顯2　亥一、於經行時2　天一、問

**問：於經行時，從幾障法淨修其心？云何從彼淨修其心？**

天二、答3　地一、總標所從

**答：從惛沈睡眠蓋，及能引惛沈睡眠障法，淨修其心。**

地二、別修方便3　玄一、取光明相

**為除彼故，於光明相**[^1]**善巧精懇，善取善思、善了善達。**

　　於光明相善巧精懇等者：三摩呬多地說：光明有三種。一、治闇光明，二、法光明，三、依身光明。（陵本十一卷六頁859）此應準知。如理作意相應，是名善巧。無倒無間、殷重加行，是名精懇。取多光明為所緣境，及於彼相如理思惟，是名善取善思。依法光明了達諸法，是名善了善達。

**以有明俱心，及有光俱心。**

　　以有明俱心等者：法光明想，是名有明俱心。治闇光明、依身光明彼相應想，是名有光俱心。

**或於屏處、或於露處往返經行。**

　　或於屏處或於露處往返經行者：此經行時以有光俱心應知。

**於經行時，隨緣一種淨妙境界，極善示現，勸導、讚勵、慶慰其心。謂或念佛、或法、或僧、或戒、或捨、或復念天。**

　　於經行時隨緣一種淨妙境界等者：此以有明俱心應知。謂或念佛乃至念天，是名隨緣一種淨妙境界。令心憶念彼諸功德，是名極善示現。安置學處，令正受行，是名勸導；令心無退，是名讚勵；令心歡喜，是名慶慰。

玄二、聞思正法2　黃一、舉正法

**或於宣說惛沈睡眠過患相應所有正法，於此法中，為除彼故，以無量門訶責毀訾惛沈睡眠所有過失，以無量門稱揚讚歎惛沈睡眠永斷功德。所謂契經、應頌、記別、諷頌、自說、因緣、譬喻、本事、本生、方廣、希法，及以論議。**

黃二、習聞思

**為除彼故，於此正法聽聞受持，以大音聲若讀、若誦，為他開示，思惟其義，稱量觀察。**

玄三、觀方隅等

**或觀方隅，或瞻星月諸宿道度，或以冷水洗灑面目。**

地三、結明對治

**由是惛沈睡眠纏蓋未生不生，已生除遣。如是方便，從順障法淨修其心。**

亥二、於宴坐時2　天一、問

**問：於宴坐時，從幾障法淨修其心？云何從彼淨修其心？**

天二、答2　地一、總標所從

**答：從四障法淨修其心。謂貪欲、瞋恚、掉舉惡作、疑蓋，及能引彼法，淨修其心。**

地二、別修方便2　玄一、於貪欲蓋2　黃一、釋2　宇一、舉方便2　宙一、觀不淨相

**為令已生貪欲纏蓋速除遣故，為令未生極遠離故，結加趺坐，端身正願，安住背念；或觀青瘀、或觀膿爛、或觀變壞、或觀膨脹、或觀食噉、或觀血塗、或觀其骨、或觀其鎖、或觀骨鎖，**

　　或觀青瘀等者：如是一切，令於四種婬相應貪心得清淨，如下自說應知。（陵本二十六卷二十一頁2235）

**或於隨一賢善定相作意思惟。**

　　或於隨一賢善定相作意思惟者：此中賢善定相，如三摩呬多地釋應知。（陵本十一卷二十二頁954）前說不定地，此說定地，故二差別。

宙二、聞思正法2　洪一、舉正法

**或於宣說貪欲過患相應正法，於此法中，為斷貪欲，以無量門訶責毀訾欲貪、欲愛、欲藏、欲護、欲著過失，**

　　以無量門訶責毀訾欲貪等者：此中欲貪、欲愛、欲藏、欲護、欲著，皆貪異名。攝異門分說：貪者，謂於受用喜樂堅著故。藏者，謂於內所攝自體中愛故。護者，謂於他相續中愛故。著者，謂著受用，無所顧惜故。（陵本八十四卷十六頁6400）愛有多種，若過去、若未來、若現在、若境界、若領受，遍行一切應知。

**以無量門稱揚讚歎一切貪欲永斷功德。所謂契經、應頌、記別，乃至廣說。**

洪二、習聞思

**為斷貪欲，於此正法聽聞受持，言善通利、意善尋思、見善通達，即於此法，如是宴坐，如理思惟。**

宇二、明對治

**由是因緣，貪欲纏蓋未生不生，已生除遣。**

黃二、結

**如是方便，從順障法淨修其心。**

　　言善通利等者：謂大音聲若讀、若誦，是名言善通利。如所聞法思惟其義，是名意善尋思。於諸法相如實覺了，是名見善通達。

玄二、於瞋蓋等2　黃一、顯差別3　宇一、於瞋恚蓋2　宙一、修四無量2　洪一、舉慈

**於瞋恚蓋法有差別者，謂如是宴坐，以慈俱心，無怨無敵、無損無惱，廣大無量，極善修習；普於一方發起勝解，具足安住。**

　　以慈俱心等者：三摩呬多地說：現前饒益，故名慈俱。無怨者，離惡意樂故。無敵者，離現乖諍故。無惱害者，離不饒益事故。廣者，所緣廣大故。大者，利益安樂思惟最勝故。無量者，果無量故。如四大河，眾流雜處。善修習者，極純熟故。乃至廣說勝解遍滿者，是增上意樂勝解周普義。具足者，圓滿清白故。住者，所修觀行日夜專注，時專注故。（陵本十二卷十二頁1014）此應準知。

洪二、例餘

**如是第二、如是第三、如是第四，上下傍布，普遍一切無邊世界發起勝解，具足安住。**

　　如是第二等者：此中義顯普於十方發起勝解，具足安住。初說一方，此說第二、第三、第四，是謂四方。言上下者，謂上下方。言傍布者，謂彼四維。如是安立十方差別應知。

宙二、例說對治

**餘如前說。**

　　餘如前說者：前貪欲蓋作如是說：由是因緣，未生不生，已生除遣。如是方便，從順障法淨修其心。此瞋恚蓋理亦應說，故指如前，下皆準知。

宇二、於掉舉惡作蓋2　宙一、修九心住

**於掉舉惡作蓋法有差別者，謂如是宴坐，令心內住，成辦一趣，得三摩地。**

宙二、例說對治

**餘如前說。**

　　令心內住等者：如下說有九種心住，內住為初，乃至等持為後。（陵本三十卷九頁2511）此說令心內住，即其初相；成辦一趣，得三摩地，即後二相應知。

宇三、於疑蓋2　宙一、別辨依處2　洪一、依三世辨2　荒一、遮非理思

**於疑蓋法有差別者，謂如是宴坐，於過去世，非不如理作意思惟；於未來世、於現在世，非不如理作意思惟。我於過去為曾有耶？為曾無耶？我於過去為曾何有？云何曾有？我於未來為當何有？云何當有？我於現在為何所有？云何而有？今此有情從何而來？於此殞沒當往何所？於如是等不如正理作意思惟，應正遠離。**

荒二、舉如理思

**如理思惟去來今世，唯見有法，唯見有事；知有為有，知無為無；唯觀有因，唯觀有果；於實無事不增不益，於實有事不毀不謗。**

洪二、依最勝辨2　荒一、舉實知

**於其實有，了知實有。謂於無常、苦、空、無我一切法中，了知無常、苦、空、無我。**

荒二、明勝利

**以能如是如理思惟，便於佛所無惑無疑。餘如前說。**

　　便於佛所無惑無疑等者：攝異門分說：於佛無智者，謂不了知如來法身及諸行相。於法無智者，謂不了知善說等相。於僧無智者，謂不了知正行等相。於苦等無智者，謂如諸經所分別相，及十六行中不了知故。於因無智者，謂於無明等諸有支中，能為行等所有因性不了知故。於因所生無智者，謂於行等諸有支中，從無明等因所生性不了知故。（陵本八十四卷十九頁6411）此說無惑無疑，翻彼應釋。又於佛所無惑無疑下言，餘如前說，疑是衍文。

**於法、於僧、於苦、於集、於滅、於道、於因，及因所生諸法無惑無疑。**

宙二、例說對治

**餘如前說。**

黃二、辨聞思3　宇一、於瞋恚蓋

**又於瞋恚蓋應作是說：為斷瞋恚及瞋恚相，於此正法聽聞受持，乃至廣說。**

宇二、於掉舉惡作蓋

**於掉舉惡作蓋應作是說：為斷掉舉惡作及順彼法，於此正法聽聞受持，乃至廣說。**

宇三、於疑蓋

**於其疑蓋應作是說：為斷疑蓋及順彼法，於此正法聽聞受持，乃至廣說。**

戌二、總結

**如是方便，從貪欲、瞋恚、惛沈睡眠、掉舉惡作、疑蓋，及順彼法，淨修其心。是故說言：經行、宴坐，從順障法淨修其心。**

酉二、結

**如是已說由法增上，從順障法淨修其心。**

申二、由自增上及世增上2　酉一、總標

**復有由自增上及世增上，從順障法淨修其心。**

　　復有由自增上及世增上等者：如次義顯慚愧應知。慚所慚故，是名由自增上。愧所愧故，是名由世增上。

酉二、別顯2　戌一、由自增上3　亥一、徵

**云何名為由自增上？**

亥二、釋2　天一、生不執著

**謂如有一，於諸蓋中隨起一種，便自了知此非善法，於所生蓋不堅執著，速疾棄捨、擯遣、變吐。**

天二、自起慚羞

**又能自觀此所生蓋，甚可羞恥，令心染惱，令慧羸劣，是損害品。**

亥三、結

**如是名為由自增上，從順障法淨修其心。**

戌二、由世增上3　亥一、徵

**云何名為由世增上，從順障法淨修其心？**

亥二、釋2　天一、由訶毀

**謂如有一，於諸蓋中隨一已生，或將生時，便作是念：我若生起所未生蓋，當為大師之所訶責，亦為諸天及諸有智同梵行者以法輕毀。**

天二、明對治

**彼由如是世增上故，未生諸蓋能令不生，已生諸蓋能速棄捨。**

亥三、結

**如是名為由世增上，從順障法淨修其心。**

巳二、於夜中分如法寢臥2　午一、略舉2　未一、濯足

**又為護持諸臥具故，順世儀故。**

　　又為護持諸臥具故者：謂於臥具現充受用，由洗濯足能正將護，是名護持。以時濯足，隨順世間、不越世間所有軌則，名順世儀。

**盡**[^2]**夜初分經行、宴坐，從順障法淨修其心。從順障法淨修心已，出住處外洗濯其足。**

　　從順障法淨修其心者：此句疑衍。

未二、寢臥

**洗濯足已，還入住處，如法寢臥，為令寢臥長養大種。得增長已，長益其身，轉有勢力，轉能隨順無間常委善品加行。**

　　如法寢臥者：謂如下說右脅而臥，重累其足應知。

午二、別顯5　未一、右脅而臥3　申一、標2　酉一、問

**問：以何因緣右脅而臥？**

酉二、答

**答：與師子王法相似故。**

申二、釋2　酉一、問

**問：何法相似？**

酉二、答2　戌一、能發精進3　亥一、舉喻

**答：如師子王，一切獸中，勇悍堅猛，最為第一。**

亥二、合結

**苾芻亦爾，於常修習悎寤瑜伽，發勤精進，勇悍堅猛，最為第一。由是因緣，與師子王臥法相似。**

亥三、簡非

**非如其餘鬼臥、天臥、受欲者臥。由彼一切懶**[^3]**惰懈怠，下劣精進，勢力薄弱。**

　　非如其餘鬼臥天臥等者：如彼一切或覆面臥、或仰面臥、或左脅臥，故說名餘。受用婬欲，名受欲者。

戌二、離諸過失2　亥一、顯勝利

**又法應爾，如師子王右脅臥者，如是臥時，身無掉亂，念無忘失，睡不極重，不見惡夢。**

亥二、例相違

**異此臥者，與是相違，當知具**[^4]**有一切過失。**

申三、結

**是故說言：右脅而臥，重累其足。**

未二、住光明想巧便而臥3　申一、徵

**云何名為住光明想巧便而臥？**

申二、釋

**謂於光明相**[^5]**善巧精懇，善取善思、善了善達，思惟諸天光明俱心，巧便而臥。由是因緣，雖復寢臥，心不惛闇。**

申三、結

**如是名為住光明想巧便而臥。**

　　思惟諸天光明俱心者：此中光明，唯取依身光明。思惟彼故，與彼俱行相應想生，是名思惟諸天光明俱心。

未三、正念巧便而臥3　申一、徵

**云何正念巧便而臥？**

申二、釋

**謂若諸法，已聞、已思、已熟修習，體性是善，能引義利。由正念故，乃至睡夢亦常隨轉；由正念故，於睡夢中亦常記憶，令彼法相分明現前，即於彼法心多隨觀；由正念故，隨其所念，或善心眠、或無記心眠。**

申三、結

**是名正念巧便而臥。**

　　謂若諸法已聞已思等者：此說正聞思修瑜伽作用。由此增上力故，獲得正念。此能對治不善，名體性是善。隨順正行，名能引義利。

未四、正知巧便而臥3　申一、徵

**云何正知巧便而臥？**

申二、釋

**謂由正念而寢臥時，若有隨一煩惱現前，染惱其心。於此煩惱現生起時，能正覺了，令不堅著，速疾棄捨，既通達已，令心轉還。**

申三、結

**是名正知巧便而臥。**

未五、思惟起想巧便而臥3　申一、徵

**云何名為思惟起想巧便而臥？**

申二、釋2　酉一、辨相3　戌一、不住放逸

**謂以精進策勵其心，然後寢臥。於寢臥時，時時覺寤，如林野鹿，不應一切縱放其心，隨順、趣向、臨入睡眠。**

戌二、樂住加行

**復作是念：我今應於諸佛所許悎寤瑜伽，一切皆當具足成辦。為成辦故，應住精勤最極濃厚加行欲樂。**

戌三、起發具足

**復作是念：我今為修悎寤瑜伽，應正發起勤精進住。為欲修習諸善法故，應正翹勤，離諸懶惰，起發具足。過今夜分至明清旦，倍增發起勤精進住，起發具足。**

酉二、略義3　戌一、第一起想

**當知此中，由第一思惟起想，無重睡眠，於應起時速疾能起，終不過時方乃悎寤。**

戌二、第二起想

**由第二思惟起想，能於諸佛共所聽許師子王臥如法而臥，無增無減。**

戌三、第三起想

**由第三思惟起想，令善欲樂常無懈廢。雖有失念，而能後後展轉受學，令無斷絕。**

申三、結

**如是名為思惟起想巧便而臥。**

　　隨順趣向臨入睡眠者：此中睡眠，謂重睡眠，由此令心闇鈍、薄弱、懶惰、懈怠，無有堪能應時而起，是故不應縱放其心，隨順、趣向、臨入。言隨順者，謂於初位。言趣向者，謂於中位。言臨入者，謂於後位。如是差別應知。

巳三、至夜後分速悎寤等3　午一、徵

**云何至夜後分速疾悎寤，經行、宴坐，從順**[^6]**障法淨修其心？**

午二、釋2　未一、夜後分

**夜後分者，謂夜四分中，過後一分，名夜後分。**

未二、速悎寤2　申一、明方便

**彼由如是住光明想、正念、正知、思惟起想巧便而臥，於夜中分，夜四分中，過於一分，正習睡眠。令於起時，身有堪能應時而起，非為上品惛沈睡眠纏所制伏，令將起時闇鈍、薄弱、懶惰、懈怠。**

申二、顯堪能

**由無如是闇鈍、薄弱、懶惰、懈怠，暫作意時，無有艱難，速疾能起。**

　　闇鈍薄弱懶惰懈怠者：心不明利，是名闇鈍。心不堅猛，是名薄弱。執取睡眠為樂、偃臥為樂、脅臥為樂，是名懶惰。性不翹勤，不具起發，是名懈怠。

午三、例

**從諸障法淨修心者，如前應知。**

　　從諸障法淨修心者如前應知者：謂如前說，於經行時，從惛沈睡眠蓋，及能引惛沈睡眠障法，淨修其心；於宴坐時，從貪欲、瞋恚、掉舉惡作、疑蓋，及能引彼法，淨修其心。其相應知。

辰三、略義2　巳一、結前生後

**如是廣辯初夜後夜常勤修習悎寤瑜伽已，復云何知此中略義？**

巳二、正顯略義3　午一、明所作事4　未一、標

**謂常勤修習悎寤瑜伽所有士夫補特伽羅，略有四種正所作事。**

未二、徵

**何等為四？**

未三、列

**一者、乃至悎寤，常不捨離所修善品，無間常委修善法中，勇猛精進。二者、以時而臥，不以非時。三者、無染汙心而習睡眠，非染汙心。四者、以時悎寤，起不過時。**

未四、結

**是名四種常勤修習悎寤瑜伽所有士夫補特伽羅正所作事。**

午二、配所宣說3　未一、標

**依此四種正所作事，諸佛世尊為聲聞眾宣說修習悎寤瑜伽。**

未二、徵

**云何宣說？**

未三、配4　申一、第一正所作事2　酉一、舉說

**謂若說言：於晝日分經行、宴坐，從順障法淨修其心；於初夜分經行、宴坐，從順障法淨修其心。由此言故，宣說第一正所作事。**

酉二、釋義

**謂乃至悎寤，常不捨離所修善品，無間常委修善法中，勇猛精進。**

申二、第二正所作事2　酉一、舉說

**若復說言：出住處外洗濯其足，還入住處，右脅而臥，重累其足。由此言故，宣說第二正所作事。**

酉二、釋義

**謂以時而臥，不以非時。**

申三、第三正所作事2　酉一、舉說

**若復說言：住光明想、正念、正知、思惟起想巧便而臥。由此言故，宣說第三正所作事。**

酉二、釋義

**謂無染汙心而習睡眠，非染汙心。**

申四、第四正所作事2　酉一、舉說

**若復說言：於夜後分速疾悎寤，經行、宴坐，從順障法淨修其心。由此言故，宣說第四正所作事。**

酉二、釋義

**謂以時悎寤，起不過時。**

午三、隨難別釋2　未一、標二種緣2　申一、無染心眠

**此中所說住光明想、正念、正知、思惟起想巧便臥者，顯由二緣，無染汙心而習睡眠，非染汙心。謂由正念，及由正知。**

申二、以時悎寤

**復由二緣以時悎寤，起不過時。謂由住光明想，及由思惟起想。**

未二、釋其所以2　申一、無染心眠

**此復云何？由正念故，於善所緣攝斂而臥；由正知故，於善所緣若心退失，起諸煩惱，即便速疾能正了知。如是名為由二緣故，無染汙心而習睡眠，非染汙心。**

申二、以時悎寤

**由住光明想，及思惟起想，無重睡眠，非睡眠纏能遠隨逐。如是名為由二緣故，以時悎寤，起不過時。**

卯三、結

**如是宣說常勤修習悎寤瑜伽所有略義，及前所說廣辯釋義，總說名為初夜後夜常勤修習悎寤瑜伽。**

寅五、正知而住4　卯一、徵

**云何名為正知而住？**

卯二、列

**謂如有一，若往、若還正知而住，若覩、若瞻正知而住，若屈、若伸**[^7]**正知而住，持僧伽胝及以衣鉢正知而住，若食、若飲、若噉、若嘗正知而住，若行、若住、若坐、若臥正知而住，於悎寤時正知而住，若語、若默正知而住，解勞睡時正知而住。**

卯三、釋2　辰一、廣分別2　巳一、別辨其相6　午一、若往若還正知而住3　未一、徵

**若往、若還正知住者，云何為往？云何為還？云何往還正知而住？**

未二、釋3　申一、往

**所言往者，謂如有一，往詣聚落，往聚落間；往詣家屬，往家屬間；往詣道場，往道場間。**

申二、還

**所言還者，謂如有一，從聚落還，聚落間還；從家屬還，家屬間還；從道場還，道場間還。**

申三、正知住2　酉一、明正知2　戌一、釋4　亥一、於自往還

**所言往還正知住者，謂於自往，正知我往；及於自還，正知我還。**

　　謂於自往正知我往等者：謂於自身若往、若還，由正知力，不隨雜染心轉，必令自心隨我勢力自在而轉，是名正知我往、我還。

亥二、於應往還

**於所應往及非所往，能正了知；於所應還及非所還，能正了知。**

　　於所應往及非所往等者：如下說言：或有居家我所應往，謂剎帝利大族姓家、或婆羅門大族姓家、或諸居士大族姓家、或僚佐家、或饒財家、或長者家、或商主家。又如說言：或有居家我不應往，何等居家？謂唱令家，或酤酒家，或婬女家，或國王家，或旃荼羅、羯恥那家；或復有家一向誹謗，不可迴轉。此說於所應往及非所往，準彼應釋。還至本處，名所應還，與此相違，名非所還。

亥三、於往還時

**於應往時及非往時，能正了知；於應還時及非還時，能正了知。**

　　於應往時及非往時者：如下說言：又有居家我雖應往，不應太早太晚而往。若施主家有遽務時，亦不應往；若戲樂時、若有營構嚴飾事時、若為世間弊穢法時、若忿競時，亦不應往。如是一切，名非往時，與此相違，名應往時。

亥四、於如往還

**於其如是如是應往及不應往，能正了知；於其如是如是應還及不應還，能正了知。**

戌二、結

**是名正知。**

　　於其如是如是應往及不應往者：如下說言：又如所往，如是應往，乃至廣說所受施物應知其量，是名如是如是應往。與此相違，名不應往。

酉二、顯住相

**彼由成就此正知故，自知而往，自知而還；往所應往，非非所往，還所應還，非非所還；以時往還，不以非時；如其色類動止軌則、禮式、威儀，應往應還，如是而往，如是而還。**

未三、結

**如是名為若往、若還正知而住。**

　　彼由成就此正知故等者：此中略顯前所說義。言自知而往，自知而還者，此顯於往還事。言往所應往至非非所還者，此顯於往還處。言以時往還，不以非時者，此顯於往還時。言如其色類至如是而還者，此顯如量、如理、如其品類而有往還。如是所顯略義差別，餘皆準知。此中色類，謂出家補特伽羅剃除鬚髮、捨俗形好、著壞色衣應知。修所成地說：於下劣形相應善觀察，能生精勤如理作意，乃得名為出家之想及沙門想故。

午二、若覩若瞻正知而住3　未一、徵

**若覩、若瞻正知住者，云何為覩？云何為瞻？云何覩瞻正知而住？**

未二、釋3　申一、覩

**所言覩者，謂於如前所列諸事，若往、若還，先無覺慧、先無功用、先無欲樂，於其中間眼見眾色，是名為覩**[^8]**。**

　　謂於如前所列諸事等者：前說聚落、家屬、道場，是名所列諸事。眼見眾色，不由覺慧、功用、欲樂之所發起，是名先無覺慧、先無功用、先無欲樂。

申二、瞻

**所言瞻者，謂於如前所列諸事，若往、若還，覺慧為先、功用為先、欲樂為先，眼見眾色。謂或諸王，或諸王等，或諸僚佐，或諸黎庶，或婆羅門，或諸居士，或饒財寶長者商主，或餘外物、房舍、屋宇、殿堂、廊廟，或餘世間眾雜妙事。觀見此等，是名為瞻。**

申三、正知住2　酉一、明正知

**若復於此覩瞻自相，能正了知；**

　　若復於此覩瞻自相者：前說眾色，當知唯是假相有法。依顯形色而假立故，彼顯形色是其自相。

**於所應覩，於所應瞻，能正了知；**

　　於所應覩於所應瞻者：如下說有一分應觀、一分不應觀色應知。

**於應覩時，於應瞻時，能正了知；如所應覩，如所應瞻，能正了知；是名正知。**

酉二、顯住相

**彼由成就此正知故，自知而覩，自知而瞻；覩所應覩，瞻所應瞻；於應覩時，於應瞻時，而正瞻覩；如所應覩，如所應瞻，如是而覩，如是而瞻。**

未三、結

**如是名為若覩、若瞻正知而住。**

午三、若屈若伸正知而住3　未一、徵

**若屈、若伸**[^9]**正知住者，云何為屈？云何為伸？云何名為若屈、若伸正知而住？**

未二、釋2　申一、屈伸

**謂彼如是覩時、瞻時，若往為先、若還為先，或屈伸足、或屈伸臂、或屈伸手、或復屈伸隨一支節，是名屈伸。**

申二、正知住2　酉一、明正知

**若於屈伸所有自相，能正了知；若所屈伸，能正了知；若屈伸時，能正了知；若如是屈及如是伸，能正了知；是名正知。**

　　若於屈伸所有自相等者：此中自相，謂即表色。如意地說應知。（陵本一卷六頁12）若手、若足、若臂、若復隨一支節，名所屈伸。如下說言：不應搖身、搖臂、搖頭，乃至不應放縱一切身分應知。

酉二、顯住相

**彼由成就此正知故，於屈於伸，自知而屈，自知而伸；於所應屈，於所應伸，而屈而伸；於應屈時，於應伸時，而屈而伸；如所應屈，如所應伸，如是而屈，如是而伸。**

未三、結

**如是名為若屈、若伸正知而住。**

午四、持僧伽胝及以衣鉢正知而住3　未一、徵

**持僧伽胝及以衣鉢正知住者，云何持僧伽胝？云何持衣？云何持鉢？云何持僧伽胝及以衣鉢正知而住？**

未二、釋2　申一、持僧伽胝及以衣鉢3　酉一、持僧伽胝2　戌一、僧伽胝

**謂有大衣，或六十條、或九條等、或兩重剌，名僧伽胝。**

戌二、持

**被服受用，能正將護，說名為持。**

酉二、持衣2　戌一、衣

**若有中衣，若有下衣，**

　　若有中衣若有下衣者：如下說言，但持三衣。一、僧伽胝，二、嗢怛羅僧伽，三、安怛婆參。（陵本二十五卷二十頁2148）此說大衣、中衣、下衣，如次即彼三衣應知。

**或持為衣，或有長衣，或應作淨，或已作淨，如是一切說名為衣。**

戌二、持

**被服受用，能正將護，說名為持。**

　　或持為衣等者：前說三衣，名持為衣。貯蓄餘衣，是名長衣。如是一切總名為衣。於如是衣佛所開許，應白羯磨，或復已白，名應作淨，或已作淨。

酉三、持鉢2　戌一、鉢

**若堪受持或鐵、或瓦乞食應器，說名為鉢。**

戌二、持

**現充受用，能正將護，說名為持。**

申二、正知住2　酉一、明正知

**若於如是或僧伽胝、或衣、或鉢所有自相，能正了知；於所應持或僧伽胝、或衣、或鉢或淨不淨，能正了知；若於此時或僧伽胝、或衣、或鉢已持應持，能正了知；若於如是或僧伽胝、或衣、或鉢應如是持，能正了知；是名正知。**

　　或淨不淨能正了知者：謂若習近增諸善法，減不善法，是名為淨；與此相違，當知不淨。如下說言，不應開紐、不軒、不磔，亦不褰張而被法服，乃至廣說不應置鉢在雜穢處、若坑澗處、若崖岸處。其義應知。

酉二、顯住相

**彼由成就此正知故，於所應持或僧伽胝、或衣、或鉢，自知而持；於**[^10]**所應持，於應持時，而能正持；如所應持，如是而持。**

未三、結

**如是名為持僧伽胝及以衣鉢正知而住。**

午五、若食若飲若噉若嘗正知而住3　未一、徵

**若食、若飲、若噉、若嘗正知住者，云何為食？云何為飲？云何為噉？云何為嘗？云何若食、若飲、若噉、若嘗正知而住？**

未二、釋3　申一、食2　酉一、標列

**謂諸所有受用飲食，總名為食。此復二種，一、噉，二、嘗。**

酉二、別辨2　戌一、噉3　亥一、徵

**云何為噉？**

亥二、列

**謂噉餅麨、或飯、或糜、或羹、或臛，或有所餘造作轉變可噉可食，能持生命。**

亥三、結

**如是等類皆名為噉，亦名為食。**

　　或有所餘造作轉變等者：謂若餅麨、或飯、或糜、或羹、或臛，及餘可噉可食一切品類，當知唯是假相有法，非常言論所攝，謂由加行故及轉變故。如思所成地說。（陵本十六卷四頁1377）此說造作轉變，準彼應釋。

戌二、嘗3　亥一、徵

**云何為嘗？**

亥二、列

**謂嘗乳、酪、生酥、熟酥、油、蜜、沙糖、魚、肉、醯**[^11]**、鮓，或新果實，或有種種咀嚼品類。**

亥三、結

**如是**[^12]**一切總名為嘗，亦名為食。**

申二、飲2　酉一、徵

**云何為飲？**

酉二、列

**謂沙糖汁、或石蜜汁、或飯漿飲、或鑽酪飲、或酢為飲、或抨酪飲，乃至於水，總名為飲。**

申三、正知住2　酉一、明正知

**若於如是若食、若飲、若噉、若嘗所有自相，能正了知；若於一切所食、所飲、所噉、所嘗，能正了知；若於爾時應食、應飲、應噉、應嘗，能正了知；若於如是應食、應飲、應噉、應嘗，能正了知；是名正知。**

酉二、顯住相

**彼由成就此正知故，於自所有若食、若飲、若噉、若嘗，自知而食，自知而飲，自知而噉，自知而嘗；於所應食，於所應飲，於所應噉，於所應嘗，正食、正飲、正噉、正嘗；應時而食，應時而飲，應時而噉，應時而嘗；如所應食乃至如所應嘗，如是而食乃至如是而嘗。**

未三、結

**如是名為若食、若飲、若噉、若嘗正知而住。**

午六、若行若住廣說乃至若解勞睡正知而住3　未一、徵

**若行、若住，廣說乃至若解勞睡正知住者，云何為行？云何為住？云何為坐？云何為臥？云何悎寤？云何為語？云何為默？云何名為解於勞睡？云何於行，廣說乃至於解勞睡正知而住？**

未二、釋9　申一、行

**謂如有一，於經行處來往經行，或復往詣同法者所，或涉道路。如是等類，說名為行。**

申二、住

**復如有一，住經行處，住諸同法阿遮利耶、鄔波陀耶，及諸尊長、等尊長**[^13]**前。如是等類，說名為住。**

申三、坐

**復如有一，或於大床、或小繩床、或草葉座、或諸敷具、或尼師壇**[^14]**，結加趺坐，端身正願，安住背念。如是等類，說名為坐。**

申四、臥

**復如有一，出住處外洗濯其足，還入住處，或於大床、或小繩床、或草葉座、或阿練若、或在樹下、或空閑室，右脅而臥，重疊其足。如是等類，說名為臥。**

申五、悎寤

**復如有一，於晝日分經行、宴坐，從順障法淨修其心；於初夜分、於後夜分經行、宴坐，從順障法淨修其心；說名悎寤。**

申六、語2　酉一、列3　戌一、讀誦法教

**復如有一，常勤修習如是悎寤，於未受法正受正習，令得究竟。所謂契經、應頌、記別，廣說如前。即於如是已所受法，言善通利，謂大音聲若讀、若誦。**

戌二、為他開示

**或復為他廣說開示。**

戌三、慶慰勸勵

**於時時間與諸有智**[^15]**同梵行者，或餘在家諸賢善者，語言談論，共相慶慰，為欲勸勵及求資具。**

酉二、結

**如是等類，說名為語。**

　　於時時間至及求資具者：此中共相慶慰，謂於有智同梵行者。為欲勸勵及求資具，謂於在家諸賢善者。如是差別應知。

申七、默2　酉一、列2　戌一、思惟

**復如有一，隨先所聞、隨先所習言善通利究竟諸法，獨處空閑，思惟其義，籌量觀察。**

戌二、修習2　亥一、止

**或處靜室，令心內住、等住、安住，及與近住、調伏、寂靜、最極寂靜、一趣、等持。**

亥二、觀

**或復於彼毗鉢舍那修瑜伽行。**

酉二、結

**如是等類，說名為默。**

　　或處靜室至修瑜伽行者：此中止觀，名瑜伽行。令心內住乃至等持，是名止行，此即九種心住。四種毗鉢舍那，是名觀行。如下自釋應知。

申八、勞睡

**復如有一，於其熱分極炎暑時，或為熱逼、或為劬勞，便生疲倦，非時惛寐，樂著睡眠，是名勞睡。**

申九、正知住2　酉一、明正知2　戌一、釋4　亥一、於行等相

**若復於行廣說乃至於解勞睡所有自相，能正了知。**

亥二、於應行等

**於所應行，乃至於所應**[^16]**解勞睡，能正了知。**

亥三、於行等時

**於應行時，乃至於應解勞睡時，能正了知。**

亥四、於如行等

**如所應行，乃至如所應解勞睡，能正了知。**

戌二、結

**是名正知。**

酉二、顯住相

**彼由成就此正知故，於其自行乃至於其自解勞睡，正知而行乃至正知而解勞睡；若所應行乃至若所應解勞睡，即於彼行乃至於彼解於勞睡；若時應行乃至若時應解勞睡，即此時行乃至此時解於勞睡；如所應行乃至如所應解勞睡，如是而行乃至如是而解勞睡。**

未三、結

**如是名為於行、於住、於坐、於臥、於其悎寤、於語、於默、於解勞睡正知而住。**

巳二、總顯次第及所為事2　午一、徵

**復次，如是正知而住，云何次第？為顯何事？**

午二、釋2　未一、辨次第2　申一、釋6　酉一、往還3　戌一、於所應往及非所往2　亥一、於村邑等

**謂如有一，依止如是村邑、聚落、亭邏而住，作是思惟：我今應往如是村邑、聚落、亭邏巡行乞食。如是乞已，出還本處。**

亥二、於諸居家2　天一、不應往3　地一、標

**又於如是村邑等中，或有居家我不應往。**

地二、徵

**何等居家？**

地三、列

**謂唱令家，或酤酒家，或婬女家，或國王家，或旃荼羅、羯恥那家；或復有家一向誹謗，不可迴轉。**

　　謂唱令家等者：此顯五種非所行處。如前戒律儀中已說應知。（陵本二十二卷四頁1901）

天二、應往2　地一、標

**或有居家我所應往。**

地二、列

**謂剎帝利大族姓家、或婆羅門大族姓家、或諸居士大族姓家、或僚佐家、或饒財家、或長者家、或商主家。**

戌二、於應往時及不應往

**又有居家我雖應往**[^17]**，不應太早太晚而往。若施主家有遽務時，亦不應往；若戲樂時、若有營構嚴飾事時、若為世間弊穢法時、若忿競時，亦不應往。**

　　若為世間弊穢法時者：謂欲邪行名弊穢法應知。

戌三、於如所往及非所應2　亥一、往村邑等

**又如所往，如是應往。不與暴亂惡象俱行，不與暴亂眾車、惡馬、惡牛、惡狗而共同行，不入鬧叢，不蹈棘刺，不踰垣牆，不越坑塹，不墮山崖**[^18]**，不溺深水，不履糞穢。**

亥二、往施主家2　天一、應隨月喻

**應隨月喻往施主家，具足慚愧，遠離憍傲，盪滌身心，不求利養，不希恭敬。如自獲得所有利養，心生喜悅，如是於他所得利養，心亦喜悅。不自高舉，不輕懱他，心懷哀愍。**

　　不自高舉不輕懱他心懷哀愍者：此顯喜悅他得利養由三因緣應知。

天二、應自持心4　地一、於非所宜

**又應如是自持其心，往施主家。豈有出家往詣他所，要望他施非不惠施，廣說乃至要當速疾而非遲緩。**

　　廣說乃至要當速疾等者：此中廣說，謂要望他敬非不恭敬，要多非少，要妙非麤。如前於食知量中已說應知。

地二、於應知量

**又作是心：我於今假**[^19]**往施主家，所受施物應知其量。**

地三、於邪追求

**又我不應利養因緣，矯詐虛誑、現惑亂相、以利求利。**

　　矯詐虛誑等者：謂依矯詐、或邪妄語、或假現相、或苦研逼、或利求利種種狀相，而從他所非法希求所有衣服、飲食、臥具、病緣醫藥諸資生具。如前戒律儀中釋相應知。

地四、於染受用

**得利養已，無染、無愛，亦不耽嗜、饕餮、迷悶、堅執、湎著而受用之。**

酉二、覩瞻2　戌一、標

**復於已往或正往時，觀見眾色，於此眾色一分應觀，或有一分所不應觀。於不應觀所有眾色，當攝其眼，善護諸根；於所應觀所有眾色，應善住念而正觀察。**

　　於不應觀所有眾色等者：謂所觀色若令發生種種雜染，此不應觀。於如是色，不應策發所有眼根，是名當攝其眼。不取其相及與隨好，防守正念，修根律儀，是名善護諸根。若所觀色令不雜染，此所應觀。於如是色，應策眼根，安住正念，審諦觀察，為令於色離喜貪故。

戌二、釋2　亥一、不應觀色3　天一、徵

**何色類色所不應觀？**

天二、釋

**謂諸妓樂戲笑歡娛，或餘遊戲所作歌舞音樂等事；如是復有母邑**[^20]**殊勝，幼少盛年，美妙形色；或復有餘所見眾色，能壞梵行、能障梵行、能令種種諸惡不善尋思現行。**

天三、結

**如是色類所有眾色，不應觀視。**

亥二、所應觀色3　天一、徵

**何色類色是所應觀？**

天二、釋3　地一、老相

**謂諸所有衰老朽邁上氣者身、傴僂憑杖戰掉者身。**

地二、病相

**或諸疾苦重病者身，腳腫、手腫、腹腫、面腫、膚色萎黃、瘡癬、疥癩、眾苦逼迫、身形委頓、身形洪爛、諸根闇鈍。**

地三、死相2　玄一、朽穢不淨

**或有夭喪，死經一日、或經二日、或經七日，被諸烏鵲、餓狗、鵄鷲、狐狼、野干種種暴惡傍生禽獸之所食噉。**

玄二、他生愁等

**或命終已，出置高床，上施幰帳，前後大眾或哀或哭，以其灰土塵坌身髮，生愁、生苦、生悲、生怨、生憂、生惱。**

天三、結

**如是等類所有眾色，我應觀察。觀是眾色，能順梵行、能攝梵行、能令諸善尋思現行。**

酉三、屈伸

**不應搖身、搖臂、搖頭、跳躑、攜手、叉腰、竦肩入施主家，不應輒坐所不許座，不應不審觀座而坐，不應放縱一切身分，不應翹足、不應交足、不太狹足、不太廣足，端嚴而坐。**

酉四、衣鉢2　戌一、持衣

**不應開紐、不軒、不磔，亦不褰張而被法服；所服法衣并皆齊整，不高、不下、不如象鼻；非如多羅樹間房穗、非如龍首、非如豆摶而被法服。**

戌二、持鉢

**不應持鉢預就其食，不應持鉢在飲食上，不應置鉢在雜穢處、若坑澗處、若崖岸處。**

酉五、飲食

**又應次第受用飲食。不應以飯覆羹臛上，不以羹臛覆其飯上，不應饕餮受諸飲食，不應嫌恨受諸飲食，不太麤食、不太細食，不**[^21]**應圓摶食，不應舐手、不應舐鉢，不振手食、不振足食，不應齧斷而食其食。**

　　不應嫌恨受諸飲食者：謂如前說，往施主家，設不惠施，終不於彼起怨害心及瞋恚心而相嫌恨。乃至廣說。（陵本二十三卷十一頁1978）義應準知。

酉六、行等5　戌一、經行3　亥一、標處所

**從施主家還歸住處，於晝夜分，在自別人所經行處往反經行；非於他處、非不委處、非不恣處、非不與處而輒經行。**

亥二、遮時位

**非身劬勞、非身疲倦、非心掉舉所制伏時而習經行。**

亥三、顯習相

**為修善品、為善思惟，內攝諸根、心不外亂而習經行，不太馳速、不太躁動，亦非一向專事往來而習經行，時時進步、時時停住而習經行。**

　　在自別人所經行處等者：於自所居住處，自院、自房，稱其廣長度量一地方所而習經行，不共於他，名自別人所經行處。如是經行，非於他所住處，是名非於他處。非地方所不稱度量，是名非不委處。若往、若來非不恣意，是名非不恣處。非為僧分所不許與，是名非不與處。

戌二、宴坐

**如是於自所居住處、自院自房自別人處、僧分與處、非於他處、非不委處、非不恣處習經行已。復於大床，或小繩床，或草葉座，或尼師壇，或阿練若、樹下、冢間，或空閑室，結加趺坐，端身正願，安住背念，而習宴坐。**

戌三、寢寤

**於夜中分如法寢息，於晝日分及夜初分，修諸善品不應太急。如是寢時，應如前說，住光明想、正念、正知、思惟起想。於夜後分速疾悎寤。**

戌四、語默2　亥一、第一義2　天一、語

**或於語論、或於讀誦，勤修加行。**

天二、默2　地一、遠離無義

**或為修斷，閑居宴默思惟法時，應當遠離順世典籍，綺字、綺句、綺飾文詞，能引無義，不能令證神通等覺、究竟涅槃。**

　　不能令證神通等覺者：此中神通，意說漏盡智通。覺，即智差別名。等言，等取所餘諸聖功德應知。

地二、法隨法行

**復於如來所說正法，最極甚深、相似甚深空性相應，隨順緣性及諸緣起，殷重無間善攝善受，令堅、令住、令無失壞，為成正行，不為利養恭敬稱譽。**

　　復於如來所說正法等者：如下說言，緣性緣起所緣，唯有諸法能引諸法，無有作者及以受者，是名空性相應。依此義說最極甚深。又緣起支，雖實無常、苦、空、無我，而有彼相相似顯現，如有尋有伺地釋。（陵本十卷十六頁812）依此義說相似甚深。

**又於是法言善通利、慧善觀察，於諠雜眾不樂習近、不樂多業、不樂多言，於時時間安住正念。**

亥二、第二義2　天一、語2　地一、談論慶慰

**與諸有智同梵行者，語言談論，共相慶慰，樂興請問，樂求諸善，無違諍心。**

地二、為他說法

**言詞稱量、言詞合理、言詞正直、言詞寂靜，樂勤為他宣說正法。**

　　言詞稱量等者：義無違逆，是名稱量。譬喻相應，是名合理。言無雜亂，是名正直。言不勝聽，是名寂靜。

天二、默2　地一、思惟

**又應宴默，於惡不善所有尋思不樂尋思，又於非理所有諸法不樂思惟。**

地二、修習

**於自所證，離增上慢；於少下劣差別證中，不生喜足；於上所證中無退屈；善能遠離不應思處，時時修習止觀瑜伽，樂斷樂修，無間修習、殷重修習。**

　　善能遠離不應思處等者：不應思處，略有九種：一、我，二、有情，三、世界，四、業報，五、靜慮者境界，六、諸佛境界，七、十四不可記事，八、非正法，九、一切煩惱之所引攝。如顯揚說。（顯揚論十七卷七頁31,563c）若有思議如是等事，當能引三種過失。一、起心亂過失，二、生非福過失，三、不得善過失。由是說言不應思處。言止觀瑜伽者，四瑜伽中方便所攝應知。

戌五、解勞睡3　亥一、出因緣

**又於熱分極炎暑時，勇猛策勵，發勤精進，隨作一種所應作事，勞倦因緣，遂於非時發起惛睡。**

亥二、明所為

**為此義故，暫應寢息，欲令惛睡疾疾除遣，勿經久時，損減善品、障礙善品。**

亥三、舉方便

**於寢息時，或關閉門，或令苾芻在傍看守，或毗奈耶隱密軌則，以衣蔽身，在深隱處須臾寢息，令諸勞睡皆悉除遣。**

申二、結

**如是名為正知而住先後次第。謂依行時及依住時。**

未二、辨知住2　申一、辨2　酉一、正知

**又於善品先未趣入，心興**[^22]**加行如理作意俱行妙慧，說名正知。**

酉二、住

**即此正知，行時、住時，一切成辦無所減少，如是名為正知而住。**

申二、配2　酉一、行時

**當知此中，若往、若還、若覩、若瞻、若屈、若伸、持僧伽胝及以衣鉢、若食、若飲、若噉、若嘗正知而住，由是名為於村邑等如法行時正知而住。**

酉二、住時

**若行、若住、若坐、若臥、若習悎寤、若語、若默、若解勞睡正知而住，由是名為於其住處如法住時正知而住。**

辰二、顯略義3　巳一、結前生後

**如是應知已廣分別正知而住。復云何知此中略義？**

巳二、總標別釋2　午一、標

**謂於行時有五種業，於其住時有五種業，行時、住時正知而住有四種業，如是名為正知而住所有略義。**

午二、釋3　未一、行時五業4　申一、徵

**云何行時有五種業？**

申二、列

**一者、身業，二者、眼業，三者、一切支節業，四者、衣鉢業，五者、飲食業。**

申三、結

**如是名為行時五業。**

申四、配5　酉一、身業

**謂若說言：若往、若還。此言顯示行時身業。**

酉二、眼業

**若復說言：若覩、若瞻。此言顯示行時眼業。**

酉三、一切支節業

**若復說言：若屈、若伸。此言顯示行時一切支節業。**

酉四、衣鉢業

**若復說言：持僧伽胝及以衣鉢。此言顯示行時衣鉢業。**

酉五、飲食業

**若復說言：若食、若飲、若噉、若嘗。此言顯示行時飲食業。**

未二、住時五業4　申一、徵

**云何名為住時五業？**

申二、列

**一者、身業，二者、語業，三者、意業，四者、晝業，五者、夜業。**

申三、配5　酉一、身業

**謂若說言：若行、若住、若坐。此言顯示住時身業。**

酉二、語業

**若復說言：若語。此言顯示住時語業。**

酉三、意業

**若復說言：若臥、若默、若解勞睡。此言顯示住時意業。**

　　若臥若默等者：前說：住光明想、正念、正知、思惟起想。是臥所攝。又說：於惡不善所有尋思不樂尋思，乃至樂斷樂修，無間修習、殷重修習。是默所攝。又意地說：眠夢是彼意識勝所作業。依此義說，顯示住時意業。

酉四、晝等業

**若復說言：若習悎寤。此言顯示住時晝業、夜業、身業、語業。**

酉五、夜業

**又若臥者，此言顯示住時夜業。**

申四、結

**當知是名住時五業。**

　　若復說言若習悎寤等者：習悎寤中說：於晝日分及於初後夜分經行、宴坐。從順障法淨修其心。此即顯示住時晝業、夜業。即彼經行，顯示身業。又說：於經行時，以大音聲若讀、若誦所聽聞法。是即顯示住時語業。

未三、正知四業2　申一、徵

**云何名為行時、住時正知而住所有四業？**

申二、釋3　酉一、舉四業

**謂初依彼行業、住業起如是業，即於彼業安守正念，不放逸住。當知此業，正念所攝、不放逸攝。**

　　行時住時正知而住所有四業等者：前說行時有五種業，即依彼業安住正念、不放逸住，是名行時正知而住所有二業。如是住時正知而住二業亦爾。由是總說行時、住時正知而住有四種業。

酉二、明正知

**若於是事、是處、是時，如量、如理、如其品類所應作者，即於此事、此處、此時，如量、如理、如其品類正知而作。**

　　若於是事是處是時等者：前說若往、若還，乃至若解勞睡，是名為事。即於是事能順梵行、能攝梵行、能令諸善尋思現行，是名為處。以時往還，乃至廣說若解勞睡，是名為時。無有增減，是名為量。與義相應，是名為理。諸相差別，是名品類。依廣分別，隨應可知。

酉三、顯勝利

**彼由如是正知作故，於現法中無罪無犯，無有惡作，無變無悔；於當來世亦無有罪，身壞死後不墮惡趣，不生一切那落迦中。**

　　無變無悔者：不為受等變壞其心，是名無變。臨命終時不生憂悔，是名無悔。

巳三、總結略義

**為得未得，積習資糧。如是名為正知而住所有略義。**

卯四、結

**前廣分別，今此略義，一切總名正知而住。**

**瑜伽師地論科句披尋記卷第二十四**

[^1]: 「相」，大正作「想」。

[^2]: 「盡」，磧砂作「晝」。

[^3]: 「懶」，陵本作「嬾」。韓清淨註：今改成「懶」。下同。

[^4]: 「具」，磧砂作「其」。

[^5]: 「相」，大正作「想」。

[^6]: 「順」，磧砂作「願」。

[^7]: 「伸」，磧砂作「申」。

[^8]: 「覩」，磧砂作「說」。

[^9]: 「伸」，大正作「申」。下皆同此。

[^10]: 「於」，磧砂作「持」。

[^11]: 「醯」，磧砂作「鹽」。

[^12]: 「是」，磧砂作「見」。

[^13]: 「長」，磧砂作「者」。

[^14]: 「壇」，大正作「檀」。

[^15]: 「智」，磧砂作「知」。

[^16]: 「所應」，磧砂、大正、陵本作「應所」。

[^17]: 「往」，磧砂作「住」。

[^18]: 「崖」，大正作「岸」。

[^19]: 「假」，磧砂作「改」。

[^20]: 「母邑」，磧砂作「女色」。

[^21]: 磧砂無「不」字。

[^22]: 「興」，磧砂作「與」。
