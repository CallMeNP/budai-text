# 瑜伽師地論科句披尋記卷第十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中三摩呬多地第六之一**

丙四、三摩呬多地2　丁一、結前生後

**已說有尋有伺等三。云何三摩呬多地？**

丁二、標列隨釋2　戊一、標列2　己一、嗢柁南

**嗢柁南曰：**

**　總標與安立　作意相差別　攝諸經宗要　最後眾雜義**

己二、長行

**若略說三摩呬多地，當知由總標故，安立故，作意差別故，相差別故，略攝諸經宗要等故。**

戊二、隨釋4　己一、總標4　庚一、徵

**云何總標？**

庚二、標

**謂此地中略有四種。**

庚三、列

**一者、靜慮，二者、解脫，三者、等持，四者、等至。**

庚四、釋4　辛一、靜慮

**靜慮者，謂四靜慮。一、從離生有尋有伺靜慮，二、從定生無尋無伺靜慮，三、離喜靜慮，四、捨念清淨靜慮。**

辛二、解脫

**解脫者，謂八解脫。一、有色觀諸色解脫，二、內無色想觀外諸色解脫，三、淨解脫身作證具足住解脫，四、空無邊處解脫，五、識無邊處解脫，六、無所有處解脫，七、非想非非想處解脫，八、想受滅身作證具足住解脫。**

辛三、等持11　壬一、空三摩地等

**等持者，謂三三摩地。一、空，二、無願，三、無相。**

壬二、有尋有伺三摩地等

**復有三種。謂有尋有伺、無尋唯伺、無尋無伺。**

壬三、小三摩地等

**復有三種。謂小、大、無量。**

壬四、一分修三摩地等

**復有二種。謂一分修、具分修。**

壬五、喜俱行三摩地等

**復有三種。謂喜俱行、樂俱行、捨俱行。**

壬六、四種修定

**復有四種。謂四修定。**

壬七、五聖智三摩地

**復有五種。謂五聖智三摩地。**

壬八、聖五支三摩地

**復有五種。謂聖五支三摩地。**

壬九、有因有具聖正三摩地

**復有有因有具聖正三摩地。**

壬十、金剛喻三摩地

**復有金剛喻三摩地。**

壬十一、有學等三摩地

**復有有學、無學、非學非無學等三摩地。**

辛四、等至

**等至者，謂五現見三摩鉢底、八勝處三摩鉢底、十遍處三摩鉢底、四無色三摩鉢底、無想三摩鉢底、滅盡定等三摩鉢底。**

　　謂四靜慮至滅盡定等三摩鉢底者：此中四靜慮及四無色三摩鉢底，聲聞地中廣辯其相。（陵本三十三卷九頁2699）所餘八解脫等一切差別，至下自釋。（陵本十二卷五頁982）

己二、安立2　庚一、徵

**云何安立？**

庚二、釋2　辛一、總辨2　壬一、辨地名2　癸一、出體性2　子一、標簡

**謂唯此等名等引地，非於欲界心一境性。**

子二、釋非

**由此定等無悔、歡喜、安樂所引；欲界不爾。非欲界中於法全無審正觀察。**

　　謂唯此等名等引地等者：於前總標四差別中，指所已說及餘未說。言唯此等，依此建立名等引地。等引即是三摩呬多。此亦名善心一境性，以是無悔、歡喜、安樂之所引故。欲界亦有心一境性，然非唯善，是故不名三摩呬多。由是當知，等引唯定，心一境性通定、散位。決擇分說：問：何因緣故，說諸靜慮名心一境性？答：略有二種所緣境界。一、不定地所緣境界，二、定地所緣境界。此中一境，所謂定地所緣境界，非第二境。繫心於此一所緣境，是故說名心一境性。（陵本六十三卷八頁5045）

癸二、釋初相2　子一、標列2　丑一、斷除五法

**復次，初靜慮中說離生喜，由證住此，斷除五法。謂欲所引喜、欲所引憂、不善所引喜、不善所引憂、不善所引捨。**

丑二、五法圓滿

**又於五法修習圓滿。謂歡、喜、安、樂及三摩地。**

　　初靜慮中說離生喜等者：遠離煩惱欲因所生種種惡不善法，是名為離。由此無間一切麤重已除遣故，及已獲得廣大輕安身心調暢，有堪能故，名離生喜。此從欲界最初上進，於一所緣繫念寂靜，正審思慮，名初靜慮。於此靜慮具足安住，是名證住。即由此故，斷除五法。

子二、隨釋2　丑一、所斷法5　寅一、欲所引喜

**欲所引喜者，於妙五欲若初得時，若已證得正受用時，或見、或聞、或曾領受；由此諸緣，憶念歡喜。**

　　或見或聞或曾領受者：於色言見，於聲言聞，香、味、觸三至根方取，總言領受。

寅二、欲所引憂

**欲所引憂者，於妙五欲若求不遂，若已受用更不復得，或得已便失；由此諸緣，多生憂惱。**

寅三、不善所引喜

**不善所引喜者，謂如有一，與喜樂俱而行殺**[^1]**業，乃至邪見。**

　　與喜樂俱而行殺業等者：行殺業等，隨欲成辦，故喜樂俱。

寅四、不善所引憂

**不善所引憂者，謂如有一，與憂苦俱而行殺業，乃至邪見。**

　　與憂苦俱而行殺業等者：行殺業等，所欲不會，故憂苦俱。

寅五、不善所引捨4　卯一、第一義

**不善所引捨者，謂如有一，或王、王等、或餘宰官、或尊、尊等，自不樂為殺等惡業，然其僕使作惡業時，忍而不制，亦不安處毗奈耶中，由縱捨故，遂造惡業。彼於此業現前領解，非不現前。**

　　由縱捨故遂造惡業等者：謂於僕使所造惡業現前領解，而不制令不作，是名縱捨。此第一義名不善所引捨。

卯二、第二義

**又住於捨，尋求伺察為惡方便。**

　　又住於捨等者：於惡方便既尋求已、既伺察已，於其末心相續等流，名住於捨。此第二義名不善所引捨。

卯三、第三義

**又於諸惡耽著不斷，引發於捨。**

　　又於諸惡耽著不斷等者：謂由耽著，諸惡不斷，令惡意樂任運堅固串習成性，是名引發於捨。此第三義名不善所引捨。

卯四、第四義

**又於不善現前轉時，發起中庸非苦樂受。**

　　又於不善現前轉時等者：非苦樂受，亦名捨受。不善轉時，捨受相應，非喜樂俱，非憂苦俱，是名中庸非苦樂受。此第四義名不善所引捨。

丑二、所修法2　寅一、別釋相5　卯一、歡

**歡者，謂從本來清淨行者，觀資糧地所修淨行，無悔為先，慰意適悅，心欣踊性。**

　　謂從本來清淨行者等者：受戒律儀，從初不犯，是名本來清淨行者。若戒律儀，若根律儀，若於食知量，若悎寤瑜伽，若正知而住，名資糧地所修淨行。如是一切，戒最為初，自觀戒淨便得無悔；無悔故歡。由是說言無悔為先，慰意適悅，心欣踊性。

卯二、喜

**喜者，謂正修習方便為先，深慶適悅，心欣踊性。**

　　謂正修習方便為先等者：此中方便，謂樂遠離清淨諸蓋，以是修習定方便故，名正修習方便。於此方便發生樂欲增上欣慕，由是說言深慶適悅，心欣踊性。

卯三、安

**安者，謂離麤重，身心調適性。**

　　謂離麤重等者：謂若略說，無所堪能不調柔相，是麤重相。遠離此故，身心調適，是名為安。

卯四、樂

**樂者，謂由如是心調適故，便得身心無損害樂及解脫樂；以離彼品麤重性故，於諸煩惱而得解脫。**

　　謂由如是心調適故等者：由心調適，證得轉依，領受身心無損害樂及解脫樂。如其次第離憂苦故，斷欲貪故。當知此中，心樂依轉識生，身樂依阿賴耶識起。欲界所繫諸煩惱纏，若行、若住不復現行，名於煩惱而得解脫。

卯五、三摩地

**三摩地者，謂於所緣審正觀察，心一境性。**

寅二、釋異說3　卯一、於無漏方便位

**世尊於無漏方便中，先說三摩地，後說解脫。由三摩地善成滿力，於諸煩惱心永解脫故。**

　　世尊於無漏方便中等者：於定地中思惟諸行如病、如癰、如箭，乃至廣說苦、空、無我，既思惟已，心生厭怖，於不死界攝心而住；或復思惟真如、法性、實際，既思惟已，攝心而住；是名無漏方便。由是方便能證現觀，永害隨眠，非一切煩惱之所依處，是名於諸煩惱心永解脫。當知如是無漏方便，要依根本靜慮善成滿已，方得修習，是故世尊依此道理，先說三摩地，後說解脫。

卯二、於有漏方便位

**於有漏方便中，先說解脫，後說三摩地。由證方**[^2]**便究竟果作意**[^3]**煩惱斷已，方得根本三摩地故。**

　　於有漏方便中等者：先於欲界觀為麤性，於初靜慮若定、若生觀為靜性，發起加行離欲界欲，如是乃至發起加行離無所有處欲，當知亦爾，是名有漏方便。諸瑜伽師修方便時，略有七種作意差別，謂了相作意、勝解作意、遠離作意、攝樂作意、觀察作意、加行究竟作意、加行究竟果作意。聲聞地中廣釋其相。（陵本三十三卷二頁2674）又若略說，了相作意，於所應斷能正了知，於所應得能正了知。為斷應斷，為得應得，心生希願。勝解作意，為斷為得，正發加行。遠離作意，能捨所有上品煩惱。攝樂作意，能捨所有中品煩惱。觀察作意，能於所得離增上慢，安住其心。加行究竟作意，能捨所有下品煩惱。加行究竟果作意，能正領受彼諸作意善修習果。（陵本三十三卷七頁2692）由是當知，於證方便究竟果作意時，下地煩惱皆已伏斷，安住下地對治修果，是名證得根本三摩地。由是道理，先說解脫，後說三摩地。此中解脫，謂由暫時伏斷現行，非是畢竟永害種子。

卯三、於方便究竟作意等位

**或有俱時說三摩地及與解脫。謂即於此方便究竟作意及餘無間道三摩地中，由三摩地與彼解脫俱時有故。**

　　或有俱時說三摩地及與解脫等者：於地地中，前加行道已得究竟，一切煩惱對治作意已得生起，是名方便究竟作意。從此無間，正斷煩惱，名無間道。如是作意及無間道皆定地攝，由是說言三摩地中。依此道理，故俱時說三摩地及與解脫，由彼俱時有故。

壬二、辨蓋障4　癸一、標

**復次，於諸靜慮、等至障中，略有五蓋，將證彼時能為障礙。**

癸二、徵

**何等為五？**

癸三、列

**一、貪欲蓋，二、瞋恚蓋，三、惛沈睡眠蓋，四、掉舉惡作蓋，五、疑蓋。**

癸四、釋2　子一、辨彼相5　丑一、貪欲蓋

**貪欲者，謂於妙五欲隨逐淨相，欲見、欲聞，乃至欲觸；或隨憶念先所領受，尋伺追戀。**

　　謂於妙五欲隨逐淨相等者：若妙五欲正現前時，眼等五識既取相已，無間俱生分別意識執取隨好，是名於妙五欲隨逐淨相。由此因緣，令心流漏，即於彼彼所緣境界，心、意、識生，遊行流散，欲見、欲聞，乃至欲觸。或復五欲不現在前，而隨憶念先所領受，尋伺分別，追戀不捨。如是諸相，名貪欲蓋。謂於諸欲妄分別貪，覆真實義，令不顯了故。

丑二、瞋恚蓋

**瞋恚者，謂或因同梵行等舉其所犯，或因憶念昔所曾經不饒益事瞋恚之相，心生恚怒；或欲當作不饒益事，於當所為瞋恚之相多隨尋伺，心生恚怒。**

　　或因同梵行等舉其所犯等者：同習梵行，名同梵行。等言，等取諸有智者。若犯戒已，為彼諫舉，心生恚怒，此第一義釋瞋恚相。復有餘義，如文易知。

丑三、惛沈睡眠蓋2　寅一、別辨相2　卯一、惛沈

**惛沈者，謂或因毀壞淨尸羅等隨一善行、不守根門、食不知量、不勤精進減省睡眠、不正知住而有所作、於所修斷不勤加行，隨順生起一切煩惱，身心惛昧，無堪任性。**

　　或因毀壞淨尸羅等隨一善行等者：尸羅律儀有六種相，謂安住具戒，廣說乃至受學學處。聲聞地中別釋其相。（陵本二十二卷二頁[^4]1893）由是說言淨尸羅等隨一善行。又聲聞地廣說根律儀乃至正知而住，此皆定資糧攝，翻彼應知不守根門，乃至不正知住而有所作。又定加行，謂修作意及斷諸相、尋思、隨煩惱等。於此修斷不生喜樂，懈怠所作，是名不勤加行。如是一切順生一切煩惱，身心惛昧，無堪任性，是名惛沈。

卯二、睡眠

**睡眠者，謂心極昧略。**

寅二、釋合說2　卯一、第一義

**又順生煩惱、壞斷加行，是惛沈性；心極昧略，是睡眠性。**

　　謂心極昧略者：謂能令心於所取境不能明了，是名昧略。

**是故此二合說一蓋。**

　　是故此二合說一蓋者：由惛沈性與睡眠性皆不堪任修奢摩他，是故建立以為一蓋。攝事分說：由違背奢摩他故，立惛沈睡眠蓋。（陵本八十九卷十二頁6755）相雖有別，其用是一，是故合說。

卯二、第二義2　辰一、辨相似

**又惛昧無堪任性，名惛沈；惛昧心極略性，名睡眠。**

辰二、釋定俱

**由此惛沈生諸煩惱、隨煩惱時，無餘近緣如睡眠者。諸餘煩惱及隨煩惱或應可生，或應不生。若生惛昧，睡眠必定皆起。**

　　由此惛沈生諸煩惱隨煩惱時等者：此中煩惱，謂貪、瞋等。掉舉、惡作及與睡眠，名隨煩惱。惛沈起時，壞斷加行，應可順生一切煩惱，然於爾時，睡眠必定俱起，由與為緣最為近故。諸餘煩惱及隨煩惱不定俱起，以或可生，或不生故。由是說言無餘近緣如睡眠者。即依此義，合立一蓋。

丑四、掉舉惡作蓋2　寅一、別辨相2　卯一、掉舉

**掉舉者，謂因親屬尋思、國土尋思、不死尋思，或隨憶念昔所經歷戲笑歡娛所行之事，心生諠動騰躍之性。**

　　謂因親屬尋思等者：此中親屬尋思、國土尋思、不死尋思，又與戲笑歡娛所行之事，如下自釋。（陵本十一卷七頁862）說與掉舉能為食故。

卯二、惡作2　辰一、由尋思親屬等

**惡作者，謂因尋思親屬等故，心生追悔，謂我何緣離別親屬？何緣不往如是國土？何緣棄捨如是國土，來到於此，食如是食，飲如是飲，唯得如是衣服、臥具、病緣醫藥資身眾具？我本何緣少小出家，何不且待至年衰老？**

辰二、由追念戲笑等

**或因追念昔所曾經戲笑等事，便生悔恨，謂我何緣於應受用戲樂、嚴具、朋遊等時，違背宗親朋友等意，令其悲戀涕淚盈目而彊出家。由如是等種種因緣，生憂戀**[^5]**心，惡作追悔。**

寅二、釋合說2　卯一、約處所等辨

**由前掉舉與此惡作處所等故，合說一蓋。**

　　由前掉舉至合說一蓋者：掉舉、惡作皆以親屬等所有尋思及曾所經戲笑等念為食。即此處所為因，能生掉舉、惡作，由是說言彼處所等，故此二種合說一蓋。

卯二、約處所不等辨2　辰一、辨惡作差別2　巳一、非處惡作

**又於應作、不應作事，隨其所應，或已曾作、或未曾作，心生追悔。**

　　或已曾作或未曾作者：此二差別，逆次配屬前說應作、不應作事，謂於不應作事或已曾作，及於應作事或未曾作，由是說言隨其所應。

**云何我昔應作不作，非作反作。除先追悔所生惡作，此惡作纏猶未能捨。**

　　除先追悔所生惡作等者：前說尋思戲笑等念種種因緣生憂戀心，惡作追悔，名先追悔所生惡作。除此復有非處惡作，即由應作不作、非作反作之所引發。此現行時未能除遣，名未能捨。

巳二、相續惡作

**次後復生相續不斷憂戀**[^6]**之心，惡作追悔。此又一種惡作差別。**

辰二、釋雜說一蓋

**次前所生非處惡作及後惡作，雖與掉舉處所不等，然如彼相，騰躍諠動，今此亦是憂戀**[^7]**之相，是故與彼雜說一蓋。**

　　次後復生相續不斷憂戀之心等者：此說非處惡作。後後剎那相續不斷生憂戀心，惡作追悔。當知此由相續惡作，與前有別，是故更說。

丑五、疑蓋2　寅一、於三寶

**疑者，謂於師、於法、於學、於誨，及於證中生惑生疑。由心如是懷疑惑故，不能趣入勇猛方便，證**[^8]**斷寂靜。**

　　謂於師於法至生惑生疑者：師謂大師。法謂師所說法。學謂戒等三無漏學。誨謂教授教誡。證謂涅槃寂靜。由於大師、於法、於學、於誨心懷疑惑，故無堪能趣入勇猛方便；由於所證心懷疑惑，故無堪能證斷寂靜。寂靜有二，謂苦寂靜、煩惱寂靜。當來眾苦皆永斷故，證苦寂靜；一切煩惱皆永斷故，證煩惱寂靜；是名證斷寂靜差別。義如有餘依地說。（陵本五十卷二十一頁4037）

寅二、於世等

**又於去來今及苦等諦生惑生疑，心懷二分，迷之不了，猶豫猜度。**

　　又於去來今等者：於去來今心懷二分，於苦等諦迷之不了，如下疑蓋食非食中別釋其相。（陵本十一卷七頁867）

子二、明食等5　丑一、貪欲蓋2　寅一、別辨相2　卯一、食2　辰一、問

**問：此貪欲蓋以何為食？**

辰二、答2　巳一、標

**答：有淨妙相，及於彼相不正思惟多所修習，以之為食。**

巳二、釋2　午一、釋淨妙相2　未一、舉最勝

**淨妙相者，謂第一勝妙諸欲之相。若能於此遠離染心，於餘下劣亦得離染。如制彊力，餘劣自伏。**

未二、廣彼攝

**此復云何？謂女人身上八處所攝可愛淨相；由此八處，女縛於男。所謂歌、舞、笑、睇、美容、進止、妙觸、就禮。**

午二、結得食名

**由此因緣，所有貪欲未生令生，生已增長，故名為食。**

　　有淨妙相等者：色等五欲實唯不淨，唯麤非妙，然由相似淨妙相現，是故說言有淨妙相。若於彼相不淨計淨，顛倒思惟，是名不正思惟。即由此故，能令貪欲未生而生，又多串習，能令貪欲生已增長，是故貪欲以此為食。由長養義是食義故。

卯二、非食2　辰一、問

**問：此貪欲蓋誰為非食？**

辰二、答3　巳一、標

**答：有不淨相，及於彼相如理作意多所修習，以為非食。**

　　有不淨相等者：謂觀內外種種不淨作意生時不顛倒轉，故名如理。以彼不淨於內於外自能現見去來今世，不過如是不淨法性故。

巳二、徵

**此復云何？**

巳三、釋2　午一、觀二不淨

**謂青瘀等。若觀此身種種不淨雜穢充滿，名觀內身不淨之相；復觀於外青瘀等相種種不淨，名觀外身不淨之相。**

午二、結名非食

**由觀此二不淨相故，未生貪欲令其不生，生已能斷，故名非食。**

　　若觀此身種種不淨等者：觀內身中髮、毛、爪、齒、塵垢、皮、肉、骸骨、筋、脈、心、膽、肝、肺、大腸、小腸、生臟、熟臟、肚、胃、脾、腎、膿血、熱痰、肪、膏、肌、髓、腦、膜、洟、唾、淚、汗、屎、尿，是名內身朽穢不淨。若觀外身青瘀、膿爛、變壞、膨脹、食噉、變赤、散壞、骨鎖等相，是名外身朽穢不淨。如下聲聞地說。（陵本二十六卷二十頁2230）此不淨觀能與貪欲作斷對治，是故非食。

寅二、簡作業2　卯一、由如理作意

**由於彼相如理作意故，遮令不生；多所修習故，生已能斷。**

卯二、由不如理作意

**前黑品中，由於彼相不正思惟故，未生令生；多所修習故，倍更增廣。**

丑二、瞋恚蓋2　寅一、食2　卯一、問

**問：瞋恚蓋以何為食？**

卯二、答2　辰一、標

**答：有瞋恚性、有瞋恚相，及於彼相不正思惟多所修習，以之為食。**

辰二、釋2　巳一、別辨3　午一、瞋恚性

**依於種種不饒益事，心生惱害，名瞋恚性。**

午二、瞋恚相

**不饒益事，名瞋恚相。**

午三、不正思惟

**於九惱事不正作意，名不正思惟。**

巳二、總結

**如是等事皆名為食。**

　　於九惱事不正作意者：決擇分說：瞋事亦有十種。依前六事，立九惱事，緣彼一切瞋，皆名有情瞋。（陵本五十五卷八頁4421）云何六事？謂一、己身，二、所愛有情，三、非所愛有情，四、過去怨親，五、未來怨親，六、現在怨親。於後三中，怨親各二，是故建立成九惱事。當知此中都無我及有情，唯有諸蘊，唯有諸行。於中假想施設安立我及有情，不應依彼心生惱害作意思惟。即彼作意，名為不正作意。

寅二、非食2　卯一、問

**問：此瞋恚蓋誰為非食？**

卯二、答3　辰一、標義

**答：有仁慈賢善，及於彼相如理作意多所修習，以為非食。**

辰二、辨相

**又此慈善，恆欲與他安樂為相，修力所攝。由思擇力所攝作意，調伏九惱。**

辰三、結說

**以能斷除瞋恚蓋故，經中唯說此為非食。**

　　又此慈善恆欲與他安樂為相等者：如修慈愍觀者，依慈愍增上正法聽聞受持增上力故，由欲利益安樂意樂，於諸有情作意與樂，發起勝解，是慈愍相。如下聲聞地說。（陵本三十卷十八頁2539）於常常時、於恆恆時尋思慈愍，能斷瞋恚。當知此由善修、善習、善多修習之所引發，由是說言修力所攝。又若思擇內事、外事、親品、怨品，及與慈愍自相、共相，由此令有情瞋未生不生，生已能斷，是名由思擇力所攝作意調伏九惱。此中內事、外事、親品、怨品、自相、共相，亦如聲聞地釋。（陵本三十卷十八頁2539）

丑三、惛沈睡眠蓋2　寅一、食2　卯一、問

**問：惛沈睡眠蓋以何為食？**

卯二、答

**答：有黑闇相，及於彼相不正思惟多所修習，以之為食。**

寅二、非食2　卯一、問

**問：此蓋誰為非食？**

卯二、答2　辰一、略標

**答：有光明相，及於彼相如理作意多所修習，以為非食。**

辰二、廣釋2　巳一、辨種類2　午一、總標列

**光**[^9]**明有三種。一、治闇光明，二、法光明，三、依身光明。**

　　法光明者：謂如所聞已得究竟不忘念法，名法光明。如修所成地說。（陵本二十卷九頁1737）

午二、隨別釋3　未一、治闇光明2　申一、略標

**治闇光明復有三種。**

申二、列釋

**一、在夜分，謂星月等；二、在晝分，謂日光明；三、在俱分，謂火珠等。**

未二、法光明

**法光明者，謂如有一，隨其所受、所思、所觸，觀察諸法；**

　　隨其所受所思所觸觀察諸法者：於法受持，是名所受；於法思惟，是名所思；於法觸證，是名所觸。隨此所生聞思修慧，與光明想相應而轉，能正對治諸所治法，令心清淨，由是故能觀察諸法，名法光明。

**或復修習隨念佛等。**

　　或復修習隨念佛等者：此中等言，等取法、僧。聞所成地說：於佛法僧隨念之行，名歸依隨念。能令心沒諸修行者，正策其心，令生歡喜。（陵本十四卷二十頁1255）如是隨念治心沈沒，名法光明。

未三、依身光明

**依身光明者，謂諸有情自然身光。**

　　謂諸有情自然身光者：此說諸天所依止身自然光耀。如前有尋有伺地已說。（陵本四卷十六頁311）修習大心三摩地者，想諸天光而生勝解。令初靜慮得善清淨故。如下當說。（陵本十二卷十一頁1010）

巳二、簡對治2　午一、治闇光明

**當知初明治三種闇。一者、夜闇；二者、雲闇；三者、障闇，謂窟宅等。**

午二、法光明2　未一、略標

**法明能治三種黑闇。**

未二、別辨2　申一、能治無明及疑黑闇2　酉一、辨黑闇相

**由不如實知諸法故，於去來今多生疑惑，於佛法等亦復如是。**

酉二、出黑闇體

**此中無明及疑，俱名黑闇。**

　　法明能治三種黑闇等者：此中有二三種。一、謂去來今，二、謂佛法僧。若於過去起如是疑，謂我為有？為無？如是等疑，於三世轉，如經廣說，是名於去來今多生疑惑。當知此疑無明所生，由是說言無明及疑俱名黑闇。於佛法等亦復如是，由無知故，生惑生疑。

申二、能治惛沈睡眠黑闇

**又證觀察能治惛沈睡眠黑闇，以能顯了諸法性故。**

　　又證觀察等者：謂心得定，能如實知、能如實見，名證觀察。此能對治身心惛昧及心昧略，由是說言能治惛沈睡眠纏覆黑闇。以能顯了法性，故名法明。

丑四、掉舉惡作蓋2　寅一、食2　卯一、問

**問：掉舉惡作蓋以何為食？**

卯二、答2　辰一、略標

**答：於親屬等所有尋思，於曾所經戲笑等念，及於彼相不正思惟多所修習，以之為食。**

辰二、隨釋2　巳一、尋思攝3　午一、親屬尋思

**親屬尋思者，謂因親屬或盛或衰、或離或合，發欣慼行，心生籌慮等。**

　　親屬尋思等者：適悅受俱及彼所攝，是名欣行。此因親屬或盛或合之所引發。非適悅俱及彼所攝，是名慼行。此因親屬或衰或離之所引發。心懷染汙，攀緣彼相，是名心生籌慮。等言，等取起發意言，隨順隨轉。如下攝事分說。（陵本八十九卷九頁6747）

午二、國土尋思

**國土尋思者，謂因國土盛衰等相，廣如前說。**

　　國土尋思等者：此中等言，等取往來。如前已說，何緣不往如是國土？何緣棄捨如是國土，來到於此，食如是食，飲如是飲，唯得如是衣服、臥具、病緣醫藥資身眾具？（陵本十一卷四頁849）國土盛衰及往來相，準彼應知。

午三、不死尋思

**不死尋思者，謂因少年及衰老位諸有所作或利他事，發欣慼行，心生籌慮等。**

　　不死尋思等者：於諸所作或利他事，若少年位有堪能故，則發欣行；若衰老位無堪能故，則發慼行。以染汙心攀緣彼相，推託遷延，後時望得，是名心生籌慮。由是說言不死尋思。等，謂起發意言，隨順隨轉。亦如攝事分說。（陵本八十九卷一十頁6748）

巳二、戲笑等攝4　午一、笑

**笑者，謂隨有一，或因開論、或因合論，現齒而笑，歡聚啞啞**[^10]**。**

　　或因開論或因合論者：謂於能引無義虛綺論中，廣開種種差別宣說，是名開論。引種種喻顯所說義，是名合論。

午二、戲

**戲者，謂雙陸、摴蒲**[^11]**、弄珠等戲。**

午三、歡娛

**或有所餘種類歡樂。謂互相受用，受用境界，受諸快樂；或由同處，或因戲論，歡娛而住。**

　　或有所餘種類歡樂等者：一切有情諸有根身，由自他識各自變義，能為自他之所緣境，是名互相受用，義如成唯識說。由是受用，受諸快樂；或復受用五欲境界，受諸快樂；如是二種，名所餘樂。樂相雜住，樂著戲論，由是因緣，歡娛而住；如是二種，名所餘歡。

午四、所行事

**所行事者，謂相執持手臂髮等，或相摩觸隨一身分，或抱或嗚，或相顧眄，或作餘事。**

　　所行事者等者：男女受行，名所行事。彼相差別，如文易知。

寅二、非食2　卯一、問

**問：此蓋誰為非食？**

卯二、答2　辰一、略標

**答：有奢摩他，及於彼相如理作意多所修習，以為非食。**

辰二、隨釋

**奢摩他者，謂九種住心，及奢摩他品所攝諸法。**

　　謂九種住心等者：令心內住、等住、安住、近住、調順、寂靜、最極寂靜、專注一趣，及以等持，如是名為九種住心。聲聞地中別釋其相。（陵本三十卷九頁2511）若於其中修習作意及相差別，是名奢摩他品所攝諸法，如下自釋。（陵本十一卷十五頁910）隨應當知。

**謂於自他若衰若盛可厭患法心生厭離，驚恐惡賤，安住寂靜。**

　　謂於自他若衰若盛可厭患法等者：自他衰損有多差別。謂無病衰損[^12]、壽命衰損、眷屬衰損、財寶衰損，病、病法性，死、死法性。復有一類，淨戒衰損、正見衰損。由是因緣，彼諸眾生於現法中住諸苦惱，於當來世往諸惡趣，是名衰損可厭患法。又諸興盛者，雖現法中住諸安樂，於當來世往諸善趣，而是無常，於彼無常現可證得。若有領受興盛事者，後時衰損定當現前；諸有領受衰損事者，後時興盛難可現前。諸興盛事，皆是難得易失壞法。由是當知，諸興盛事亦是可厭患法。若於如是若衰若盛可厭患法，或見或聞，應自思惟：我今於是生死流轉，未般涅槃，未解脫心，難可保信如是衰損、興盛二法，勿現我前。勿彼因緣，令我墮在如是處所，生起猛利、剛彊、辛楚、不適意苦。即由此事增上力故，我當至誠喜樂於斷，修不放逸。又我如是多安住故，當於無義能作邊際。依此說言心生厭離，驚恐惡賤，安住寂靜。此中諸義，皆如聲聞地說。（陵本三十二卷二頁2615）又復厭離，謂於二種；驚恐，謂於衰損；惡賤，謂於興盛。如是差別應知。

丑五、疑蓋2　寅一、食2　卯一、問

**問：疑蓋以何為食？**

卯二、答3　辰一、標

**答：有去來今，及於彼相不正思惟多所修習，以之為食。**

辰二、釋

**謂我於過去為有？為無？廣說如上。**

　　謂我於過去為有為無等者：此中廣說，謂我於未來為有？為無？及於現在何等是我？我為何等？如前緣起差別中說。（陵本九卷十七頁704）

辰三、廣3　巳一、總攝

**不正思惟者，謂不可思處所攝思惟。**

巳二、別列

**不可思處者，謂我思惟、有情思惟、世間思惟。**

巳三、隨釋3　午一、我思惟

**若於自處，依世差別思惟我相，名我思惟。**

午二、有情思惟

**若於他處，名有情思惟。**

午三、世間思惟

**若於有情世間及器世間處，名世間思惟。謂世間常、或謂無常、亦常亦無常、非常非無常等。**

　　謂我思惟有情思惟世間思惟等者：顯揚論云：不應思我若有若無。何以故？成二過失。若思惟有，即於非實有義起增益執過；若思為無，即於假有義起損減執過。於他有情若執一異，亦成二過。若執為一，有情多過；若執為異，非六處過。又云：有情世界、器世界，此之二種，雖不依見，亦不應思。何以故？世共了知，現成相故。問：何故不思此事如是生，非不如是耶？答：若如是思者，或謂即如是，或謂異如是，或謂無如是，此三種過所隨逐故。（顯揚論十七卷八頁31,564a）由是道理，故名我及有情世間皆為不可思處。又世間思惟中，思惟世間常乃至非常非無常，或復思惟世間有邊乃至非有邊非無邊，差別非一，故置等言。

寅二、非食2　卯一、問

**問：此蓋誰為非食？**

卯二、答2　辰一、標

**答：有緣緣起，及於彼相如理作意多所修習，以為非食。**

　　有緣緣起者：如餘處說緣性緣起，是即此中有緣緣起。云何緣性？謂緣起支生者非有故，緣無作用故，緣力所生故。如是如是諸法生故，彼彼法生；如是如是諸法滅故，彼彼法滅。由是說言有緣緣起。

辰二、釋2　巳一、舉於三世2　午一、明非食

**由彼觀見唯有於法及唯法因，唯有於苦及唯苦因故，**

　　由彼觀見唯有於法及唯法因等者：此中法言，謂識、名色、六處、觸、受。無明及行是彼引因，故名法因。苦，謂生及老死。愛、取、有三是彼生因，故名苦因。由是緣起支中，前七名有因法，餘五名有因苦。如前緣起中說。（陵本十卷十八頁825）

**所有一切不正思惟為緣無明，於三世境未生者不生，已生者能斷。**

午二、釋如理2　未一、反顯

**若不如理而彊作意，其如理者而不作意；總說此二名不正思惟。**

未二、正成2　申一、標義

**若於是中，應合道理，應知是處名為如理。**

申二、釋由

**謂於闇中作光明想。由此方便如理作意，非不如理。**

巳二、例餘處所

**於餘處所，亦有所餘如理作意。**

　　謂於闇中作光明想等者：無明及疑，是名為闇。依法光明，與彼俱行彼相應想，名光明想。為治闇故，思惟明相。如是思惟，應知如理作意所攝，非不如理。又復為治貪欲，思惟不淨；為治瞋恚，思惟慈愍；為治掉舉惡作，思惟奢摩他相[^13]；應知皆為如理作意所攝。由是說言於餘處所，亦有所餘如理作意。

辛二、別辨3　壬一、靜慮支分4　癸一、略標列4　子一、初靜慮攝

**復次，於初靜慮具足五支。一、尋，二、伺，三、喜，四、樂，五、心一境性。**

　　於初靜慮具足五支等者：顯揚論云：尋者，謂能對治二種雜染出離尋、無恚尋、無害尋。伺者，謂能對治二種雜染出離伺、無恚伺、無害伺。（顯揚論二卷五頁31,486c）此中二種雜染，謂欲界煩惱雜染及業雜染。顯揚又云：喜者，謂已轉依者，依於轉識，心悅、心勇、心適、心調，安適受，受所攝。樂者，謂已轉依者，依阿賴耶識能攝所依，令身怡悅，安適受，受所攝。（顯揚論二卷五頁31,487a）此中轉依，謂由修習對治，斷所治障所得轉依。又於定地所緣境界，繫心專注，令不流散，是故說名心一境性。如是應知於初靜慮建立支義。

子二、第二靜慮攝

**第二靜慮有四支。一、內等淨，二、喜，三、樂，四、心一境性。**

　　第二靜慮有四支等者：顯揚論云：內等淨者，謂為對治尋伺故，攝念正知，於自內體其心捨住，遠離尋伺塵濁法故，名內等淨。（顯揚論二卷六頁31,487a）餘如前釋。如是應知第二靜慮建立支義。

子三、第三靜慮攝

**第三靜慮有五支。一、捨，二、念，三、正知，四、樂，五、心一境性。**

　　第三靜慮有五支等者：顯揚論云：捨者，謂於已生喜想及作意不忍可故，有厭離故，不染汙住，心平等、心正直、心無轉動而安住性。念者，謂於已觀察喜不行相中，不忘明了，令喜決定不復現行。正知者，謂或時失念，喜復現行，於現行喜相分別正知。樂者，謂已轉依者，離喜離勇，安適受，受所攝。（顯揚論二卷六頁31,487a）心一境性如前釋。如是應知第三靜慮建立支義。

子四、第四靜慮攝

**第四靜慮有四支。一、捨清淨，二、念清淨，三、不苦不樂受，四、心一境性。**

　　第四靜慮有四支等者：顯揚論云：捨清淨者，謂超過尋、伺、喜、樂三地一切動故，心平等性、心正直性、心無轉動而安住性。念清淨者，謂超過尋、伺、喜、樂三地一切動故，心不忘失而明了性。不苦不樂者，謂已轉依者，非安適非不安適受，受所攝；色界最極增上寂靜最勝攝受，無有動搖。（顯揚論二卷七頁31,487b）心一境性如前釋。如是應知第四靜慮建立支義。

癸二、釋所以4　子一、初靜慮攝

**初靜慮中，尋伺為取所緣，三摩地為彼所依，喜為受境界，樂為除麤重。**

子二、第二靜慮攝

**第二靜慮中，內等淨為取所緣，三摩地為彼所依，餘如前說。**

子三、第三靜慮攝

**第三靜慮中，捨、念、正知為取所緣，三摩地為彼所依，餘如前說。**

　　初靜慮中尋伺為取所緣等者：自下為顯於四靜慮建立五支、四支因緣。謂由思惟所緣故，受用所緣故，於緣不散故。如下決擇分說。（陵本六十三卷五頁5032）初靜慮中，尋伺為取所緣，即彼思惟所緣義。三摩地為彼所依，即彼於緣不散義。喜為受境界，樂為除麤重，即彼受用所緣義。於中樂為除麤重者，義如前說：以離彼品麤重性故，於諸煩惱而得解脫，故得身心無損害樂及解脫樂。（陵本十一卷三頁842）如說初靜慮有三差別因緣，如是第二、第三、第四靜慮各三差別，應知亦爾。即於受用所緣中，隨應說餘，指如前說。

子四、第四靜慮攝

**第四靜慮中，捨淨、念淨為取所緣，三摩地為彼所依，餘如前說。**

癸三、明建立

**諸靜慮中雖有餘法，然此勝故，於修定者為恩重故，偏立為支。**

癸四、明差別2　子一、初靜慮2　丑一、問

**問：何因緣故，初靜慮中有尋有伺耶？**

丑二、答

**答：由彼能厭患欲界，入初靜慮，初靜慮中而未能觀尋伺過故。**

子二、餘靜慮2　丑一、寂靜差別2　寅一、舉尋伺寂靜

**第二靜慮能觀彼過，是故說為尋伺寂靜。**

寅二、例喜樂寂靜

**如第二靜慮見彼過故，名尋伺寂靜；如是第三靜慮見喜過故，名喜寂靜；第四靜慮見樂過故，名樂寂靜。**

丑二、捨念清淨差別

**捨念清淨，差別應知。**

　　捨念清淨差別應知者：此說捨念，一切靜慮彼皆隨轉，然有差別。謂初靜慮中，念、正知、捨，由尋伺門之所引發，是故雖有而不宣說。第二靜慮，由彼自性能有作業，又由踊躍心隨煩惱之所纏縛，是故顯示內等淨名。第三靜慮，心隨煩惱已遠離故，顯彼自相，是故說彼離喜貪故。初靜慮中離欲貪故，非離喜貪。第二靜慮離尋伺貪故，非離喜貪。第四靜慮，即彼顯示最極清淨。如下決擇分說。（陵本六十三卷四頁5031）是名捨念清淨差別。

壬二、靜慮異名3　癸一、名增上心2　子一、標

**復次，是諸靜慮名差別者，或名增上心。**

子二、釋

**謂由心清淨增上力正審慮故。**

　　或名增上心等者：為趣增上慧而修定心，名增上心；此由所趣義名為增上故。如下聲聞地說。（陵本二十八卷二頁2329）於定心中思惟諸定過失，於上出離亦能了知，不生愛味，是名清淨。

癸二、名樂住3　子一、標

**或名樂住。謂於此中受極樂故。**

子二、徵

**所以者何？**

子三、釋2　丑一、約領受身心樂辨

**依諸靜慮領受喜樂、安樂、捨樂身心樂故。**

　　依諸靜慮領受喜樂等者：此中喜樂，謂於初二靜慮。安樂，謂第三靜慮。捨樂，謂第四靜慮。如是一切，總名身心樂。具此二樂，故名樂住。繫心於內所緣境界，於外所緣不流散故，由是靜慮得名為住。如下決擇分說。（陵本六十三卷八頁5044）

丑二、約領受現法樂住辨2　寅一、顯義2　卯一、標

**又得定者於諸靜慮數數入出，領受現法安樂住故。**

卯二、釋

**由此定中現前領受現法樂住。從是起已，作如是言：我已領受如是樂住。**

寅二、簡非2　卯一、簡無色定

**於無色定無如是受，是故不說彼為樂住。**

卯二、顯彼應說4　辰一、標

**然彼起已，應正宣說。**

辰二、徵

**何以故？**

辰三、釋

**若有阿練若苾芻來就彼問，彼若不答，便生譏論：此阿練若苾芻云何名為阿練若者，我今問彼超色無色寂靜解脫，而不能記。**

辰四、結

**是故為說應入彼定，非為樂住。**

　　又得定者至非為樂住者：此中定言，通說靜慮及無色定。已得行跡，已見諦者，修諸靜慮及諸無色，名得定者。此於靜慮得無艱難，得無梗澀，由是故能數數入出，而於其中領受身心二樂。從彼起已，能正宣說：我已領受如是樂住。又此得定者若入無色定，為證無色解脫，亦於彼定數入數出，然不說彼名為樂住，由無色定無身樂故。從彼起已，應正宣說，為於彼處思惟勝解而入彼定，非為領受現法樂住。若不宣說，彼來問者便生譏論，謂不能記超色無色寂靜解脫。云何名為超色無色寂靜解脫？由彼得定者既已見諦，依出世道而入靜慮及無色定，是故說名超色無色寂靜解脫。顯揚論云：唯諸靜慮是現法安樂住性，具有身心二種安故，非無色定，無身安故。（顯揚論十九卷十四頁31,576c）由是當知此所說義。

癸三、彼分涅槃等2　子一、標

**或復名為彼分涅槃，亦得說名差別涅槃。**

子二、釋2　丑一、彼分涅槃

**由諸煩惱一分斷故，非決定故，名彼分涅槃。**

丑二、差別涅槃

**非究竟涅槃故，名差別涅槃。**

　　或復名為彼分涅槃等者：於靜慮中，地地煩惱伏斷差別，名一分斷。相似寂靜，非是真實，有退轉故，名非決定。由是說名彼分涅槃。世間外道同所證得，非出世道畢竟解脫，是故亦名差別涅槃。

壬三、出離受等3　癸一、出諸受事4　子一、辨差別2　丑一、標

**復次，此四靜慮亦得名為出諸受事。**

丑二、列

**謂初靜慮出離憂根，第二靜慮出離苦根，第三靜慮出離喜根，第四靜慮出離樂根，於無相中出離捨根。**

子二、釋經說2　丑一、舉憂根4　寅一、於生位2　卯一、引經問

**如薄伽梵無倒經中說如是言：苾芻！憂根生已，應當如實了知生者。此於何位？**

卯二、依義答

**謂即於此斷方便位，若為憂根間心相續，爾時應知。**

　　謂初靜慮出離憂根等者：此中五受名之為根，以能隨順苦、樂、憂、喜及捨增上生故。此建立義有多差別，決擇分中廣釋其相。（陵本五十七卷五頁4576）言於無相中出離捨根者，無相心定名為無相。如下無相心三摩地釋。（陵本十二卷九頁1001）由色出離，即說第四靜慮捨根出離。由薩迦耶滅，即說無色界一切捨根出離。此捨出離唯害隨眠，非滅現纏；餘根出離，亦滅現纏；是其差別。又此一切，唯約無漏靜慮為論，非說世間，以彼不能究竟超諸受故。

寅二、於彼因緣等2　卯一、牒經言

**又應并此因、緣及序，若相，若行，皆如實知者。**

卯二、別徵答5　辰一、知因

**云何知因？謂了知此種子相續。**

辰二、知緣

**云何知緣？謂了知此種所不攝所依、助伴。**

辰三、知序

**云何知序？謂知憂根託此事生，即是能發憂根之相及無知種子。**

　　云何知序等者：序謂所由，由託此事令生起故。此復云何？謂染汙相或出離欲俱行善相，是名能發憂根之相。非理作意所引無明隨眠，是名能發憂根無知種子。如是二種皆憂所託，由之而生，故名為序。

辰四、知相

**云何知相？謂了知此是慼行相。**

辰五、知行

**云何知行？謂了知此能發之行，即不如理作意相應思也。**

寅三、於出離中極制持心2　卯一、引經問

**如是知已，於出離中極制持心者，云何制持？**

卯二、依義答

**謂於染汙行制攝其心，於思惟修任**[^14]**持堅住。**

　　謂於染汙行制攝其心等者：此中二句，別釋制持。欲所引憂，或不善所引憂，名染汙行。心無染惱，令不趣入流散馳騁染汙行中，是名於染汙行制攝其心。由思擇力了知彼憂染惱過患，方便修習，令心隨我勢力自在而轉，安住愛樂離憂性中，是名於思惟修任持堅住。

寅四、於無餘盡滅等2　卯一、牒經言

**又於是中，無餘盡滅乃至究竟者。**

卯二、釋彼義2　辰一、標

**謂滅隨眠故，滅諸纏故。**

辰二、辨2　巳一、簡世間靜慮

**世間靜慮但能漸捨彼品麤重，不拔種子。若異此者，種永拔故，後不應生。**

巳二、顯無漏靜慮

**無漏靜慮二種俱捨。**

丑二、例餘根

**如是於餘隨應當知。**

　　如是於餘隨應當知者：如前憂根引釋經義有多差別，如是於餘苦、喜、樂、捨諸根，如應隨釋，當知亦爾。

子三、辨受相4　丑一、憂根2　寅一、問

**問：以何等相了知憂根？**

寅二、答

**答：或染汙相、或出離欲俱行善相。**

　　或染汙相等者：依耽嗜憂，名染汙相。此復云何？謂於眼所識色乃至意所識法，可喜、可樂，乃至可染，或由不得現所得，或由隨念先時所得，若已過去、若盡、若滅、若離、若變而生於憂，如是相憂名依耽嗜憂。依出離憂，名出離欲俱行善相。此復云何？謂即於諸色乃至諸法了知無常，乃至沒已，又於先及今所有諸色了知無常、苦[^15]、變等法已，於勝解脫起欲證願，謂我何時當具足住，如諸聖者所具足住處。如是於勝解脫欲證求願懼慮之憂，是名依出離憂。義如顯揚論說。（顯揚論五卷十頁31,504c）

丑二、苦根

**苦根者，或由自等增上力故，或由身勞增上力故，或火燒等增上力故，或他逼等增上力故，諸離欲者猶尚生起。**

　　或由自等增上力故等者：所得自體，或由自害、或由他害，名由自等增上力故苦。久處住等威儀，即生大苦，不可堪忍，名由身勞增上故苦。若火所燒、若水所壞、若風所燥，名火燒等增上故苦。由他種種逼惱因緣，能為損害，名他逼等增上故苦。如是諸苦，初靜慮中猶未能斷，由是說言諸離欲者猶尚生起。

丑三、喜根

**喜根者，謂第二靜慮中，即第二靜慮地攝。**

丑四、樂根

**樂根者，謂第三靜慮中，即第三靜慮地攝。**

子四、明斷等2　丑一、苦等根2　寅一、舉苦根2　卯一、釋難2　辰一、說苦未斷難2　巳一、問

**問：何故苦根初靜慮中說未斷耶？**

巳二、答

**答：彼品麤重猶未斷故。**

　　彼品麤重猶未斷故者：此中麤重，謂怖畏麤重、勞倦麤重、大種乖違麤重，及報麤重，如次配前四增上力應知。

辰二、苦不現行難2　巳一、問

**問：何緣生在初靜慮者苦根未斷而不現行？**

　　何緣生在初靜慮者苦根未斷而不現行者：前說苦根諸離欲者猶尚生起，謂證初靜慮中。此問何緣苦根未斷而不現行？謂生初靜慮者。由是差別，故義無違。

巳二、答

**答：由其助伴相對憂根所攝諸苦彼已斷故。**

　　由其助伴相對憂根等者：說互相對有多差別。決擇分說：不苦不樂受望彼無明說互相對，由與諸受、一切煩惱皆為助伴互相對故。（陵本五十五卷四頁4404）今此憂根依不苦不樂受及無明生，是故說彼助伴相對。生初靜慮，由彼憂根所攝諸苦已斷，故於彼地苦不現行。

卯二、詰成2　辰一、受無差別過2　巳一、出過

**若初靜慮已斷苦根，是則行者入初靜慮及第二時，受所作住差別應無。由二俱有喜及樂故。**

巳二、違經

**而經中說：由出諸受，靜慮差別。**

　　若初靜慮已斷苦根等者：此中義顯入初靜慮及第二靜慮時，但由出離憂、苦二受有差別故，靜慮成別，不由喜、樂二受所作住有差別，故作是難：若初靜慮已斷苦根，此與第二靜慮差別應無。

辰二、斷無差別過

**又此應無尋伺寂靜麤重斷滅所作差別。**

寅二、例餘根

**如是餘根彼品麤重漸次斷故，上諸靜慮斷有差別。**

　　又此應無尋伺寂靜等者：此中義顯由斷麤重，靜慮成別。由是說初靜慮出離憂根，第二靜慮出離苦根。如初靜慮尋伺未寂靜，麤重未斷滅，故立尋伺支。第二靜慮尋伺已寂靜，麤重已斷滅，故立內等淨支。此亦由斷麤重建立支別。若初靜慮許斷苦根，便與第二靜慮應無差別。是則第二靜慮尋伺寂靜麤重斷滅所作差別亦無；然實不爾。

丑二、捨根2　寅一、明斷義2　卯一、標簡2　辰一、標害隨眠

**又無相者，經中說為無相心定。於此定中捨根永滅，但害隨眠；彼品麤重無餘斷故。**

辰二、簡非現纏

**非滅現纏，住無相定必有受故。**

卯二、辨相2　辰一、出彼受

**於此定中容有三受，謂喜、樂、捨。**

　　經中說為無相心定者：此即無相心三摩地，謂即於彼諸取蘊滅，思惟寂靜，心住一緣。如下自釋。（陵本十二卷九頁1001）

辰二、釋彼斷

**非彼諸受得有隨眠。煩惱斷故，說以為斷；彼品麤重說名隨眠**[^16]**。**

　　煩惱斷故說以為斷等者：此釋捨根名出離義。由煩惱斷，永不相應，是故說彼捨根為斷。何以故？由彼煩惱品類麤重，假說名為捨根隨眠。煩惱麤重無餘斷故，此捨隨眠亦已永害。由是說言捨根出離。

寅二、明邊際

**又此捨根乃至何處？當知始從第四靜慮乃至有頂。**

癸二、五順出離界4　子一、明五相攝2　丑一、標

**復次，此五根出離，無相為後**[^17]**，與彼五種順出離界展轉相攝。**

丑二、配

**此中由欲、恚、害出離，即說乃至樂根出離；**

　　由欲恚害出離至樂根出離者：欲、恚、害三若出離已，即說由此能出離憂，乃至能出離樂，故名順出離界。由為因義是界義故。

**由色出離，即說第四靜慮捨根出離；由薩迦耶滅，即說無色界一切捨根出離。**

子二、釋順出離2　丑一、問

**順出離言有何等義？**

丑二、答

**由住此者能出離故，名順出離。不說由此出離於彼，為離欲者說此界故。**

　　為離欲者說此界故者：此中離欲，謂離薩迦耶欲。為求離彼欲者說此五順出離界故。

子三、顯建立義2　丑一、由欲恚害出離2　寅一、問

**問：諸欲、恚、害定同時斷，何緣建立別出離耶？**

寅二、答3　卯一、標

**答：彼諸出離雖復同時，約修對治有差別故，宣說三種出離差別。**

卯二、釋2　辰一、次第對治

**對治差別者，謂不淨、慈、悲，如其次第。**

辰二、隨一對治

**或有唯修不淨出離一切；或慈、或悲。**

卯三、結

**是故別說三種出離。**

　　或有唯修不淨出離一切等者：或有一類，由修不淨，於欲、恚、害皆得出離，是名唯修不淨出離一切。或有一類，唯修或慈、或悲，亦能出離一切。由對治別，是故別說三種出離。

丑二、由色出離等

**此上唯有一類對治，故後出離無有差別。**

子四、廣欲出離2　丑一、正觀察2　寅一、總標作意

**云何猛利見者等隨念欲？謂由觀察作意於勝事作意故，猛利功用作意故。**

寅二、別釋其相2　卯一、觀察於欲12　辰一、於諸欲中心不趣入

**云何於諸欲中心不趣入？謂於彼處不見勝功德故。**

辰二、不美

**云何不美？謂於彼處喜悅不生故。**

辰三、不住

**云何不住？謂於彼處不樂受用為欣悅故。**

辰四、無有勝解

**云何無有勝解？謂於彼處不樂取著不如理相故。**

　　云何猛利見者等隨念欲等者：自下廣顯觀察諸欲差別。此中欲言，謂煩惱欲及與事欲。證諦現觀聖智聖見，是名猛利見者；由彼已斷三界所繫見道所斷諸煩惱故。今為進斷修所斷惑，復起觀察作意，於勝妙事作意思惟，觀察煩惱已斷、未斷。由此猛利功用作意，於彼諸欲或念一切，或念隨一，是名等隨念欲。

辰五、萎顇

**云何萎顇？謂雖縱任而不舒泰故。**

　　謂雖縱任而不舒泰者：謂於勝事境中，放縱其心思惟淨相，是名縱任。不生愛樂，名不舒泰。

辰六、壞散

**云何壞散？謂取境已，尋復棄捨故。**

　　謂取境已尋復棄捨者：謂取勝事為所緣已，然不發起隨習近心、趣習近心、臨習近心，是故彼境雖取尋捨。

辰七、而不舒泰

**云何而不舒泰？謂於所緣雖彊令住，而不愛**[^18]**樂故。**

辰八、等住於捨

**云何等住於**[^19]**捨？謂行平等位，於平等位中心遊觀故。**

　　云何等住於捨等者：捨有二種，謂或善捨、或無記捨，即說此捨名平等位。由彼於此非理分別起煩惱意善防護已，正行善捨、無記捨中，由是說名行平等位。如下聲聞地說。（陵本二十三卷二頁1948）今由觀察作意，於勝事中為遊觀時，而不依彼令心流漏，是故說言等住於捨。

辰九、厭3　巳一、徵

**何等為厭？**

巳二、釋

**謂由於彼深見過患，棄背為性。**

　　何等為厭等者：厭謂棄背，此是總稱。惡、違、背三是其差別，故下別說。

巳三、廣

**此復三種。謂無常故、苦故、變壞法故。**

辰十、惡

**何等為惡？謂由於彼初見過患，棄背為性。**

辰十一、違

**何等為違？謂由於彼中見過患，棄背為性。**

辰十二、背

**何等為背？謂由於彼後見過患，棄背為性。**

　　此復三種等者：此謂過患，差別有三，謂無常、苦，及變壞法。於彼勝事由此差別見為過患故。

卯二、觀察離欲4　辰一、即於離欲作意趣入

**與此相違，即於離欲作意趣入者，謂於是處見勝功德故。**

辰二、美

**美者，謂於是處生清淨信而證順故。**

辰三、住

**住者，謂於所緣不流散故。**

辰四、勝解2　巳一、標得離繫

**勝解者，由於是處不染汙轉，於諸煩惱得離繫故。**

巳二、釋不染汙2　午一、於棄背行心無罣礙

**以於厭等棄背行中正流轉時，心無罣礙。**

午二、無功用捨

**又復於捨無有功用。**

　　即於離欲作意趣入等者：自下廣顯觀察離欲差別。一一差別，如文易知。此中離欲亦有二種，謂離煩惱及與事欲。離煩惱者，名相應離；離事欲者，名境界離。如下聲聞地說。（陵本三十三卷九頁2699）

丑二、顯斷別2　寅一、煩惱離繫2　卯一、明作意2　辰一、辨相2　巳一、其心善逝

**云何其心善逝？謂住方便究竟作意故。**

　　云何其心善逝等者：上昇最極，永不退還，故名善逝。如下菩薩地說。（陵本三十八卷三頁3106）金剛喻定所攝作意，是名方便究竟作意。住此無間永害一切煩惱品麤重種子，其心於彼究竟解脫，證得畢竟種性清淨。於諸煩惱究竟盡中，發起盡智。由因盡故，當來苦果畢竟不生，即於此中起無生智。由是說言其心善逝。義如聲聞地說。（陵本三十四卷二十四頁2807）

巳二、善修

**云何善修？謂善修習餘作意故。**

　　云何善修等者：此中作意，謂了相作意、勝解作意、遠離作意、觀察作意、攝樂作意。望方便究竟作意，名之為餘。即由如是多種作意，善修、善習、善多修習，彼方便究竟作意生。一一差別，聲聞地中廣釋其相。（陵本三十四卷一頁2733）

辰二、辨位

**當知此說斷位及斷方便道位。**

　　當知此說斷位等者：謂方便究竟作意說於斷位，所餘作意說斷方便道位。

卯二、明所斷2　辰一、釋異名3　巳一、解

**解者，謂解脫諸纏故。**

巳二、脫

**脫者，謂解脫所緣相故。**

巳三、離繫

**離繫者，謂解脫隨眠故。**

　　謂解脫所緣相者：謂所知事分別體相，名所緣相，如下自釋。（陵本十一卷十九頁935）當知此說煩惱所緣，非餘一切。

辰二、釋離欲2　巳一、舉欲過患4　午一、從諸欲緣所生諸漏

**從諸欲緣所生諸漏者，謂除欲貪，於欲界中所餘煩惱。**

午二、損匱

**損匱者，謂因此生執器仗**[^20]**等惡行差別，於此若作、若增長故，生諸惡趣。**

午三、燒

**燒者，謂由此因，欲愛噉食，燒身心故。**

午四、惱

**惱者，謂由此因，若事變壞，便生愁歎憂苦惱故。**

　　從諸欲緣所生諸漏等者：漏謂煩惱。為顯從欲緣生諸餘煩惱，故除欲貪。損匱、燒、惱，當知亦從欲緣所生。文略不說，初已說故。

巳二、顯彼出離

**於彼解脫、超出、離繫者，謂如前次第，解脫諸纏、所緣、隨眠故。**

　　於彼解脫超出離繫等者：此中彼言，謂前所說從欲緣生諸漏、損匱、燒、惱。於彼出離有三差別，所謂解脫、超出、離繫。解脫，謂於諸纏。超出，謂於所緣。離繫，謂於隨眠。如是差別前文已說，如次應釋。

寅二、諸受離繫2　卯一、徵

**云何終不領納緣彼諸受？**

卯二、釋

**謂依將得、正得、隨念諸欲境界，染汙諸受不復現行；其所依身不為眾惑染汙而住，如紅蓮華，水滴不著。**

　　終不領納緣彼諸受等者：此中彼言，所謂諸欲。緣彼諸受略有四種，一者、依持受，二者、資具受，三者、受用受，四者、顧戀受。於有餘依涅槃界中，彼四種受一切已滅，由是說言終不領納緣彼諸受。諸欲境界若將得時，求為和合、求為不離、求為增益，是名彼彼喜樂愛；諸欲境界若已得時，正受用中，欲不相離、欲令久住，是名喜貪諸行愛；是名彼緣諸欲染汙諸受。有餘依中，不復現行。其所依身唯現領受明觸生受，是故不為眾惑染汙而住，如紅蓮華，水滴不著。

癸三、六順出離界4　子一、明建立3　丑一、舉經說

**復有六種順出離界，如經廣說。**

　　六種順出離界者：一、慈，二、悲，三、喜，四、捨，五、無相，六、離我慢。由是六種善修習故，定能出離一切恚等，是故建立六種順出離界。

**謂我已修慈，乃至我已離諸我慢，然我猶為疑惑毒箭悶亂其心，是故慈等於恚、害等非正對治。**

丑二、明所為

**當知為捨如是邪執，建立此界。**

　　謂我已修慈至非正對治者：此中意顯不善修者，於此六種不善修故，不能出離一切恚等，起如是執，立如是論：謂我已修慈等，乃至廣說。

丑三、辨差別

**是中恚等離欲對治有差別故，建立前四。**

　　是中恚等離欲對治等者：此中等言，等取害及不樂、貪恚。由修慈故，能對治恚；由修悲故，能對治害；由修喜故，對治不樂；由修捨故，對治貪恚。是故建立前四順出離界。

**對治相故，觀察聖住得道理故，建立無相。**

　　對治相故等者：由隨相識，於時時中擾亂心故，是名為相。對治此故，建立無相。言聖住者，謂空住、無願住、無相住、滅盡定住。如下聲聞地說。（陵本三十四卷二十五頁2809）心正安住彼聖住中，是名為得觀察，能得聖住道理，建立無相。云何道理？謂由不思惟一切相故，及正思惟無相界故，能入無相心定。如下無相三摩地中說。（陵本十二卷九頁1002）

**觀察究竟正道理故，建立第六。**

　　觀察究竟正道理故者：修加行中，微細我慢與心俱行，能障現觀。證現觀時，彼慢斷滅，由此能趣究竟解脫，以不復能依諸妄見而有所作，及於自證而有疑惑故。由觀察此，建立第六順出離界。

子二、顯對治2　丑一、列釋行相6　寅一、慈

**慈對治恚，無損行轉故。**

　　慈對治恚等者：此於無苦無樂有情欲與其樂，故名為慈。由此能對治恚故，無損惱行轉。

寅二、悲

**悲對治害，為除他苦，勝樂行轉故。**

　　悲對治害等者：此於有苦有情欲拔其苦，故名為悲。由此能對治害故，有勝樂行轉。

寅三、喜

**喜治不樂，於他樂事隨喜行轉故。**

　　喜治不樂等者：此於有樂有情慶悅隨喜，故名為喜。由此對治不樂。不樂即憎嫉之異名。由有憎嫉，於他所得樂事不生隨喜行故。

寅四、捨

**捨治貪恚，俱捨行轉故。**

　　捨治貪恚等者：處中而住，說名為捨。此於一切有情平等平等無有親怨，由是故能對治貪恚。無欣無慼，名俱捨行。

寅五、無相

**無相對治一切眾相，相相違故。**

寅六、離我慢

**若離我慢，於自解脫或所證中定無疑惑。故離我慢是彼對治。**

　　若離我慢等者：謂如已證諦現觀者，畢竟永斷見道所斷一切煩惱，是名解脫。此解脫已，能自了知畢竟不墮惡趣，是名於自解脫定無疑惑。又復具足成就四種證淨，是名於自所證定無疑惑。如是疑惑，我慢俱轉，我慢若離，疑惑永斷，故離我慢是彼對治。

丑二、結顯德失

**此諸出離，定能出離一切恚等。不善修故，恚等過失容可現行。**

子三、明所攝2　丑一、舉前五種

**又前五種順出離界，初之四種天住所攝，第五一種聖住所攝。**

　　初之四種天住所攝等者：謂諸靜慮、諸無色住，是名天住。欲、恚、害出離，靜慮天住所攝；及色出離，無色天住所攝。薩迦耶滅，聖住所攝，謂修空、無願、無相為加行故。

丑二、顯此六種

**今此六種順出離界，前之四種梵住所攝，第五、第六聖住所攝。**

　　前之四種梵住所攝等者：慈住、悲住、喜住、捨住，是名梵住。攝前四種，如次應知。第五無相，無相聖住攝。第六離慢，空、無願聖住攝應知。

子四、明所依3　丑一、略釋名2　寅一、出離

**復次，能超恚等諸過失故，名為出離。**

寅二、依

**於出離時正可憑仗，故名為依。**

丑二、標列種

**世尊說依略有四種。一、法是依，非數取趣；二、義是依，非文；三、了義經是依，非不了義經；四、智是依，非識。**

丑三、明建立2　寅一、約四補特伽羅辨3　卯一、徵

**此四種依，因何建立？**

卯二、標

**補特伽羅四種別故。**

卯三、釋2　辰一、別辨相

**謂因諂詐補特伽羅差別故，建立初依；因順世間補特伽羅差別故，建立第二；因住自見取補特伽羅差別故，建立第三；因聞為極補特伽羅差別故，建立第四。**

　　謂因諂詐補特伽羅差別等者：謂彼諂詐補特伽羅，未能證得沙門果法，因此失故，建立唯法是依，非數取趣。又順世間補特伽羅，樂著言論，未能知義，因此失故，建立唯義是依，非文。又住自見取補特伽羅，執義非義，非義為義，因此失故，建立了義經是依，非不了義經。又聞為極補特伽羅，彼以聽聞為其究竟，不求證得，因此失故，建立唯智是依，非識。

辰二、隨難釋

**因其諂詐，說法是依，非數取趣。要與彼論分別決擇，方證正智；非唯由彼現威儀故。**

寅二、約四時辨3　卯一、標差別

**即於此中復有差別。**

卯二、別辨相4　辰一、初依2　巳一、標簡

**謂佛宣說補特伽羅及與諸法，唯法是依，非數取趣。**

巳二、隨釋

**世俗言辭不應執故。**

　　世俗言辭不應執者：補特伽羅唯是假立，都非實有，依此說彼世俗言辭不應依執。

辰二、第二依2　巳一、標簡

**法又二種，謂文及義。唯義是依，非文。**

巳二、徵釋

**何以故？不應但聞即為究竟。要須於義思惟、籌量、審觀察故。**

辰三、第三依2　巳一、標說

**佛所說經，或有了義，或不了義。**

巳二、簡依

**觀察義時，了義是依，非不了義。**

辰四、第四依2　巳一、標說

**世尊或時宣說依趣福、不動識，為往善趣故；或時宣說四聖諦智，為向涅槃故。**

　　世尊或時宣說依趣福不動識者：感人天業，是名為福；定地諸業，是名不動。此於現在已得生滅異熟識中，安置彼種，令趣當生，由是名趣福、不動識。

巳二、簡依

**於修法隨法行時，唯智是依，非識。**

　　於修法隨法行時等者：謂如所求、如所受法，身語意業無倒隨轉，正思、正修，是名法隨法行。如下菩薩地說。（陵本三十八卷十八頁3158）修習此時，要依於四聖諦聞思及修三所成慧，由是說言唯智是依。

卯三、結略義3　辰一、標

**略於四時失不失故，建立四種補特伽羅。**

辰二、列

**謂得法時、任**[^21]**持時、觀察義時、修法隨法行時。**

辰三、結

**依四時故，建立四依。**

　　略於四時失不失故等者：隨獲一種沙門果時，名得法時。多聞聞持，名任持時。觀察法句所詮表義，名觀察義時。修無倒業及正思修，名修法隨法行時。於此四時，彼四補特伽羅顛倒所依，是名為失。於佛建立無倒依止，是名不失。

己三、作意及所緣2　庚一、結前生後

**復次，已說安立，當知於此靜慮等中，作意、所緣二種差別。**

庚二、別釋二種3　辛一、作意差別2　壬一、出二種2　癸一、總標

**作意差別者，謂七種根本作意及餘四十作意。**

癸二、別辨2　子一、七種作意

**云何七種作意？謂了相作意、勝解作意、遠離作意、攝樂作意、觀察作意、加行究竟作意、加行究竟果作意。**

　　云何七種作意等者：此中作意一一差別，聲聞地中廣辯其相。（陵本三十三卷二頁2674）

子二、四十作意3　丑一、徵

**云何四十作意？**

丑二、列15　寅一、約三慧辨

**謂緣法作意、緣義作意、**

寅二、約四念住辨

**緣身作意、緣受作意、緣心作意、緣法作意、**

寅三、約假實辨

**勝解作意、真實作意、**

寅四、約學等辨

**有學作意、無學作意、非學非無學作意、**

寅五、約遍知等辨

**遍知作意、正斷作意、已斷作意、**

寅六、約四所緣辨

**有分別影像所緣作意、無分別影像所緣作意、事邊際所緣作意、所作成辦所緣作意、**

寅七、約修止觀辨

**勝解思擇作意、寂靜作意、**

寅八、約一分修等辨

**一分修作意、具分修作意、**

寅九、約加行辨

**無間作意、殷重作意、**

寅十、約斷煩惱辨

**隨順作意、對治作意、**

寅十一、約數習方便辨

**順清淨作意、順觀察作意、**

寅十二、約修漸次辨

**力勵運轉作意、有間運轉作意、有功用運轉作意、自然運轉作意、**

寅十三、約止觀二品辨

**思擇作意、內攝作意、**

寅十四、約無學果辨

**淨障作意、依止成辦所行清淨作意、**

寅十五、約補特伽羅辨

**他所建立作意、內增上取作意、廣大作意、遍行作意。**

丑三、釋31　寅一、緣法作意

**緣法作意者，謂聞所成慧相應作意。**

寅二、緣義作意

**緣義作意者，謂思修所成慧相應作意。**

寅三、緣身受心法作意

**緣身、受、心、法作意者，謂修念住者，如理思惟身等作意。**

　　緣身受心法作意等者：此廣分別，如下聲聞地說。（陵本二十八卷十六頁2381）

寅四、勝解作意

**勝解作意者，謂修靜慮者，隨其所欲，於諸事相增益作意。**

寅五、真實作意

**真實作意者，謂以自相、共相及真如相，如理思惟諸法作意。**

　　勝解作意等者：由所知事同分影像現前，如現領受勝解而轉，是故說名勝解作意。即此作意由有分別，非真實故，名增益相。

寅六、有學等作意2　卯一、舉有學作意3　辰一、標

**有學作意略有二種。**

辰二、列

**一者、自性，二、在相續。**

辰三、釋2　巳一、自性

**自性者，謂有學無漏作意。**

巳二、在相續

**在相續者，謂有學一切善作意。**

　　謂有學一切善作意者：此約世間善法，名一切善。由此善法有學身起，是故名為有學作意。

卯二、例無學作意

**如有學作意，當知無學作意二種亦爾。**

寅七、非學非無學作意

**非學非無學作意者，謂一切世間作意。**

寅八、遍知作意

**遍知作意者，謂由此故遍知所緣，而不斷惑。**

寅九、正斷作意

**正斷作意者，謂由此故俱作二事。**

　　謂由此故俱作二事者：謂能遍知所緣及與斷惑，是名俱作二事。

寅十、已斷作意

**已斷作意者，謂斷煩惱後所有作意。**

寅十一、有分別影像所緣作意

**有分別影像所緣作意者，謂由此故，修緣分別體境毗鉢舍那。**

寅十二、無分別影像所緣作意

**無分別影像所緣作意者，謂由此故，修緣分別體境奢摩他。**

　　修緣分別體境毗鉢舍那及奢摩他者：所知事同分影像為所緣境，名緣分別體境，自心分別之所起故。若於此境取相而轉，有分別故，名緣分別體境毗鉢舍那。即於此境不取觀相，無分別故，名緣分別體境奢摩他。

寅十三、事邊際所緣作意

**事邊際所緣作意者，謂由此故，了知一切身、受、心、法所緣邊際；過此更無身、受、心、法。**

　　事邊際所緣作意等者：謂若所緣盡所有性、如所有性，是名事邊際性。如下聲聞地說。（陵本二十六卷十五頁2214）此性身、受、心、法所緣邊際，當知亦爾。

寅十四、所作成辦所緣作意

**所作成辦所緣作意者，謂我思惟如此如此，若我思惟如是如是，當有如此如此，當辦如是如是；及緣清淨所緣作意。**

　　所作成辦所緣作意等者：此中作意略有二別。一、緣定地所緣作意，二、緣清淨所緣作意。言定地所緣作意者，謂修觀行者，於奢摩他、毗鉢舍那，若修、若習、若多修習為因緣故，諸緣影像所有作意皆得圓滿。此圓滿故，便得轉依，一切麤重悉皆息滅。得轉依故，超過影像，即於所知事，有無分別現量智見生，是名所作成辦。如下聲聞地說。（陵本二十六卷十五頁2216）今於此中顯彼作意，謂我思惟如此如此，當有如此如此，此說定地諸有所作。若我思惟如是如是，當辦如是如是，此說定地成辦轉依。由初靜慮乃至非想非非想處，彼彼所作及與成辦有多差別，由是說言如此如此、如是如是。言清淨所緣作意者，謂依遠離一切麤重之身，雖行一切所緣境界，而諸煩惱不復現行，如下自釋。（陵本十一卷十七頁924）如是亦名所作成辦所緣作意。

寅十五、勝解思擇等作意2　卯一、辨體相6　辰一、勝解思擇作意

**勝解思擇作意者，謂由此故，或有最初思擇諸法，或奢摩他而為上首。**

　　勝解思擇作意等者：此亦二別。或有最初由此作意思擇諸法；或奢摩他而為上首，次後修習勝解思擇作意。

辰二、寂靜作意

**寂靜作意者，謂由此故，或有最初安心於內，或毗鉢舍那而為上首。**

　　寂靜作意等者：此亦二別。或有最初由此作意安心於內；或復毗鉢舍那而為上首，次後修習寂靜作意。

辰三、一分修作意

**一分修作意者，謂由此故，於奢摩他、毗鉢舍那隨修一分。**

辰四、具分修作意

**具分修作意者，謂**[^22]**由此故，二分雙修。**

辰五、無間作意

**無間作意者，謂一切時無間無斷相續而轉。**

辰六、殷重作意

**殷重作意者，謂不慢緩加行方便。**

卯二、明作業4　辰一、勝解思擇作意

**此中由勝解思擇作意故，淨修智見。**

辰二、寂靜作意

**由寂靜作意故，生長輕安。**

辰三、一分具分修作意

**由一分、具分修作意故，於諸蓋中心得解脫。**

辰四、無間殷重作意2　巳一、總顯

**由無間、殷重作意故，於諸結中心得解脫。**

巳二、別辨2　午一、無間作意

**又由無間作意故，終不徒然而捨身命。**

午二、殷重作意

**由殷重作意故，速證通慧。**

　　由殷重作意速證通慧者：漏盡智通，是名通慧。攝事分說：為欲證得未得真實究竟解脫，略有三法能令獲得速疾通慧。一者、智力，二者、不放逸力，三者、數習力。（陵本八十六卷九頁6511）當知彼數習力，即此殷重作意所攝。

寅十六、隨順作意

**隨順作意者，謂由此故，厭壞所緣，順斷煩惱。**

　　隨順作意等者：此約厭壞對治為釋。即於有漏諸行見多過患，謂以如病、如癰等行厭壞五取蘊故，是名厭壞所緣。此即加行道攝。

寅十七、對治作意

**對治作意者，謂由此故，正捨諸惑，住**[^23]**持於斷，令諸煩惱遠離相續。**

　　對治作意等者：此約斷對治、持對治、遠分對治為釋。正捨諸惑，謂斷對治；住持於斷，謂持對治；令諸煩惱遠離相續，謂遠分對治。斷對治者，無間道攝；持對治者，解脫道攝；遠分對治者，勝進道攝。

寅十八、順清淨作意

**順清淨作意者，謂由此故，修六隨念，或復思惟隨一妙事。**

　　順清淨作意等者：聞所成地說：有二種具足隨念六行差別，能令心沒諸修行者，正策其心，令生歡喜。謂歸依具足隨念，有三種行；證具足隨念，有三種行。於佛法僧隨念之行，名歸依隨念。於趣涅槃行、趣資財行、趣生天行隨念之行，名證隨念。（陵本十四卷二十頁1255）如是名為六種隨念。又依自增上生事及決定勝事，謂己身財寶盛事作意思惟發生歡喜，是名思惟隨一妙事。如是思惟隨順修道諸歡喜事，隨順證得極清淨道及果功德，名順清淨作意。

寅十九、順觀察作意

**順觀察作意者，謂由此故，觀諸煩惱斷與未斷；或復觀察自己所證，及先所觀諸法道理。**

寅二十、力勵運轉作意

**力勵運轉作意者，謂修始業未得作意者**[^24]**所有作意。**

寅二十一、有間運轉作意

**有間**[^25]**運轉作意者，謂已得作意，於上慢緩修加行者所有作意。**

寅二十二、有功用運轉作意

**有功用運轉作意者，謂即於此勇猛精進無有慢緩修加行者所有作意。**

寅二十三、自然運轉作意2　卯一、標

**自然運轉作意者，謂於四時決定作意。**

卯二、列

**一、得作意時；二、正入、已入根本定時；三、修現觀時；四、正得、已得阿羅漢時。**

　　自然運轉作意等者：此中四時約二清淨差別為論。一、謂世間，二、謂出世間。於世間中復有三別。一、得三摩地，即此中說得作意時。得作意相，如下聲聞地釋。（陵本三十二卷二十頁2666）二、三摩地圓滿，三、三摩地自在，即此中說正入、已入根本定時。於此二時所有作意，是名世間清淨作意。又修現觀，由內作意無間，有無分別決定智、現見智生，是名修現觀時所有作意。乃至最後學位喻如金剛三摩地生，無間永斷修道所斷煩惱，是名正得阿羅漢時所有作意。從此以後，心善解脫，於諸住中及作意中，能隨己心自在而轉；隨所樂住，或聖、或天、或梵住中，即能安住；隨樂思惟所有正法，能引世間或出世間諸善義利，即能思惟；是名已得阿羅漢時所有作意。如是應知出世清淨作意。

寅二十四、思擇作意

**思擇作意者，謂毗鉢舍那品作意。**

寅二十五、內攝作意

**內攝作意者，謂奢摩他品作意。**

寅二十六、淨障作意

**淨障作意者，謂由此故，棄捨諸漏，永害麤重。**

　　棄捨諸漏永害麤重者：此中初句，謂斷諸纏；次句，謂斷隨眠。

寅二十七、依止成辦所行清淨作意

**依止成辦所行清淨作意者，謂由此故，依離一切麤重之身，雖行一切所緣境界，而諸煩惱不復現行。**

寅二十八、他所建立作意

**他所建立作意者，謂諸聲聞所有作意。要從他音，乃能於內如理作意故。**

寅二十九、內增上取作意

**內增上取作意者，謂諸獨覺及諸菩薩所有作意。以不從師而覺悟故。**

寅三十、廣大作意

**廣大作意者**[^26]**，謂諸菩薩為善了知生死過失、出離方便，發弘誓願趣大菩提所有作意。**

寅三十一、遍行作意2　卯一、世尊

**遍行作意者，謂佛世尊現見一切無障礙智相應作意。**

卯二、菩薩

**若諸菩薩遍於三乘及五明處方便善巧所有作意。**

　　謂佛世尊現見一切無障礙智者：於一切界、一切事、一切品、一切時智無礙轉，是名一切無障礙智。如下菩薩地釋。（陵本三十八卷一頁3099）

壬二、辨相攝15　癸一、攝緣法義2　子一、了相作意

**此中了相作意攝緣法、緣義。**

子二、餘六作意

**餘六作意唯攝緣義。**

　　了相作意攝緣法緣義等者：聲聞地說：了相作意，猶為聞思間雜故，攝緣法、緣義。從此以後，超過聞思，唯用修行，是故餘六作意唯攝緣義。（陵本三十三卷五頁2686）

癸二、攝緣身受心法

**緣身等境四種作意，遍在七攝。**

癸三、攝勝解真實2　子一、就前門

**了相、勝解、加行究竟果作意通攝勝解、真實作意；觀察作意唯攝勝解；餘三作意唯攝真實。此就前門。**

子二、就餘門

**就餘門者，當知隨應。**

　　了相勝解加行究竟果作意至當知隨應者：此中二門差別解釋。就前門中，了相作意，若了增益事相，即攝勝解作意；若了自相、共相及真如相，即攝真實作意。如是勝解作意，或於增益事相數起勝解，或於自相、共相及真如相數起勝解，是故亦攝勝解、真實二種作意。於加行究竟果中，或隨所欲，於諸事相增益作意思惟，或以自相、共相及真如相，於彼諸法如理作意思惟，是故亦攝勝解、真實二種作意。觀察作意，為欲觀察煩惱斷與未斷，隨於一種可愛淨相作意思惟，是故此說唯攝勝解。所餘遠離、攝樂、加行究竟三種作意，約彼正斷煩惱為論，是故此說唯攝真實。就餘門中，觀察作意，若為觀察自己所證，及先所觀諸法道理，是即亦攝真實作意。又攝樂作意一分思惟修道諸歡喜事，是即亦攝勝解作意。由是此說當知隨應。

癸四、攝有學等2　子一、通七作意

**七種作意皆攝有學及非學非無學二種作意。**

子二、唯二作意

**亦攝無學作意。謂清淨地了相作意及加行究竟果作意。**

　　七種作意皆攝有學及非學非無學二種作意者：由七作意通世、出世，是故說攝有學及非學非無學二種作意。

癸五、攝遍知等3　子一、了相勝解觀察作意

**了相、勝解、觀察作意，攝遍知作意。**

子二、餘三作意

**餘三**[^27]**作意，攝正斷作意。**

子三、加行究竟果作意

**加行究竟果作意，攝已斷作意。**

癸六、攝四所緣境事3　子一、攝有分別無分別影像所緣2　丑一、觀察作意

**觀察作意，唯攝有分別影像所緣作意。**

丑二、餘六作意

**餘六作意通攝二種。**

子二、攝事邊際所緣

**事邊際所緣作意遍一切攝。**

子三、攝所作成辦所緣2　丑一、通七作意

**所作成辦所緣作意，若就初門，遍一切攝。**

丑二、唯加行究竟果作意

**就第二門，唯加行究竟果作意所攝。**

癸七、攝勝解思擇及寂靜2　子一、皆所不攝

**最初勝解思擇作意皆所不攝。**

　　最初勝解思擇作意皆所不攝者：謂於最初思擇諸法時，未修定地七種作意，是故說言皆所不攝。

子二、遍一切攝2　丑一、舉一分勝解思擇作意

**若奢摩他而為上首，遍一切攝。**

丑二、例一切寂靜作意

**若最初寂靜，若毗鉢舍那而為上首，當知亦爾。**

　　若最初寂靜至當知亦爾者：於九種心住中，最初令心內住，是名最初寂靜。於爾所時，未於離欲發起加行，故七作意皆所不攝。若奢摩他而為上首，遍一切攝，由是說言當知亦爾。

癸八、攝一分具分2　子一、前六作意

**前六作意，通攝一分及具分修。**

子二、加行究竟果作意

**加行究竟果作意，唯攝具分修。**

癸九、攝無間殷重

**無間作意、殷重作意遍一切攝。**

癸十、攝隨順對治2　子一、初二作意

**隨順作意，初二所攝。**

子二、遠離等作意

**對治作意，遠離、加行究竟二作意攝，及攝樂作意一分所攝。**

癸十一、攝順清淨觀察2　子一、攝順清淨

**順清淨作意，唯攝樂一分所攝。**

子二、攝順觀察2　丑一、明所說

**順觀察斷未斷作意，唯觀察作意所攝。此就斷對治說。**

丑二、例當知

**若就所餘，隨應當知。**

　　若就所餘隨應當知者：前說順觀察作意，或復觀察自己所證，及先所觀諸法道理，是名所餘。就此為論，順觀察作意亦為了相、勝解、觀察、加行究竟果四作意攝，由是說言隨應當知。

癸十二、攝力勵運轉等3　子一、初皆不攝

**力勵運轉作意皆所不攝。**

　　力勵運轉作意皆所不攝者：聲聞地說：由倍勵力折挫其心，令住一境，故名力勵運轉作意。（陵本二十八卷十頁2360）於爾所時，未得所修作意，是故說言皆所不攝。

子二、次二四所攝

**有間、有功用運轉作意，乃至攝樂作意所攝。**

　　有間有功用運轉作意等者：此中有間運轉作意，了相作意所攝。由三摩地思所間雜，未能一向純修行轉，故名有間運轉作意。亦如聲聞地說。（陵本二十八卷十一頁2360）從是以後，無間運轉，然有功用，是名有功用運轉作意。當知勝解、遠離、攝樂三作意攝。

子三、後一二所攝

**自然運轉作意，加行究竟及此果二作意攝。**

　　自然運轉作意等者：前說此於正入、已入根本定時，當知於正入時，加行究竟作意所攝；一切煩惱對治作意已生起故。於已入時，加行究竟果作意攝；能正領受彼果相故。

癸十三、攝思擇內攝2　子一、了相作意

**思擇作意，了相所攝。**

子二、勝解作意

**內攝作意，勝解所攝。**

癸十四、攝淨障等2　子一、遠離等四作意

**淨障作意，遠離、攝樂、觀察、加行究竟作意所攝。**

子二、加行究竟果作意

**依止成辦所行清淨作意，唯加行究竟果作意所攝。**

癸十五、攝他所建立等2　子一、辨攝3　丑一、初二一切攝

**他所建立、內增上取作意，一切作意所攝。**

丑二、次一皆不攝

**廣大作意皆所不攝。**

　　廣大作意皆所不攝者：發弘誓願趣大菩提所有作意非於定位，是故說言皆所不攝。

丑三、後一分別攝2　寅一、加行究竟果攝

**初遍行作意，加行究竟果攝。**

寅二、一切作意攝

**第二，一切所**[^28]**攝。**

子二、料簡2　丑一、了相作意2　寅一、他所建立攝

**又了相作意若他所建立作意攝者，以聞他音及內如理作意定為其緣。**

寅二、內增上取攝

**若內增上取作意攝者，唯先資糧以為其緣。**

丑二、所餘作意

**所餘作意，前前後後轉**[^29]**為其緣。**

　　所餘作意前前後後轉為其緣者：前前作意漸次為緣，後後作意相續生故。

辛二、所緣差別2　壬一、徵

**復次，云何所緣差別？**

壬二、釋2　癸一、辨相3　子一、標

**謂相差別。**

子二、徵

**何等為相？**

子三、釋2　丑一、四相3　寅一、標列

**略有四種。一、所緣相，二、因緣相，三、應遠離相，四、應修習相。**

寅二、隨釋4　卯一、所緣相

**所緣相者，謂所知事分別體相。**

　　謂所知事分別體相者：謂所思惟彼彼境界色乃至法諸所有相，名所知事分別體相。

卯二、因緣相

**因緣相者，謂定資糧。**

　　謂定資糧者：如戒律儀、根律儀、於食知量、初夜後夜常修悎寤[^30]瑜伽、正知而住，如是乃至沙門莊嚴，皆定資糧所攝。

卯三、應遠離相

**應遠離相復有四種。謂沈相、掉相、亂相、著相。**

卯四、應修習相

**應修習相當知對治此四種相。**

寅三、別廣2　卯一、舉應遠離相4　辰一、沈相2　巳一、徵

**何等沈相？**

巳二、釋4　午一、彼增上

**謂不守根門、食不知量、初夜後夜不常悎寤**[^31]**勤修觀行、不正知住，是癡行性。**

　　謂不守根門至是癡行性者：癡行者相，如下聲聞地釋。（陵本二十六卷九頁2196）不守根門等四，若是癡行所攝，說彼是癡行性。不守根門等，聲聞地中廣辯其相。（陵本二十三卷一頁1943）

午二、彼行相

**耽著睡眠、無巧便慧、惡作俱行欲勤心觀。**

　　惡作俱行欲勤心觀者：欲三摩地、勤三摩地、心三摩地、觀三摩地，是名欲勤心觀。為欲對治煩惱纏故，是故修此四三摩地。於修此時，若有惡作相續不斷，追悔昔時應作不作，非作反作，是名惡作俱行。四三摩地差別修相，如下聲聞地釋。（陵本二十九卷五頁2420）

午三、彼能障

**不曾修習正奢摩他，於奢摩他未為純善，一向思惟奢摩他相。**

午四、彼緣境

**其心惛闇，於勝境界不樂攀緣。**

　　於勝境界不樂攀緣者：定地所緣，名勝境界。不樂趣入，是名不樂攀緣。

辰二、掉相2　巳一、徵

**何等掉相？**

巳二、釋4　午一、彼增上

**謂不守根門等四，如前廣說，是貪行性。**

　　謂不守根門至是貪行性者：貪行者相，亦如聲聞地釋。（陵本二十六卷八頁2193）不守根門等四，若為貪行所攝，說彼是貪行性。

午二、彼行相

**樂不寂靜、無厭離心、無巧便慧、太舉俱行，如前欲等。**

　　太舉俱行如前欲等者：此指前說欲勤心觀，故說如前欲等。修彼定時，若與掉舉相應，令心騰躍諠動，是名太舉俱行。

午三、彼能障

**不曾修舉，於舉未善，唯一向修。**

午四、彼緣境

**由於種種隨順掉法親里尋等動亂其心。**

辰三、亂相2　巳一、徵

**何等亂相？**

巳二、釋3　午一、彼增上

**謂不守根門等四，如前應知。是鈍根性，多求、多務、多諸事業，尋思行性。**

　　謂不守根門至尋思行性者：此中鈍根補特伽羅相，如聲聞地種性中釋。（陵本二十一卷十三頁1855）又尋思行補特伽羅相，如聲聞地補特伽羅品中釋。（陵本二十六卷十頁2199）

午二、彼行相

**無巧便慧、無厭離心、不修遠離。**

午三、彼緣境

**於勝境界不樂攀緣，親近憒鬧，方便間闕，不審了知亂不亂相。**

　　不審了知亂不亂相者：於心住中，若有諸相、尋思及隨煩惱，令心流散擾動，是名亂相。若住一境，依六種想作意思惟，謂無相想、無分別想、寂靜想、無作用想、無所思慕無躁擾想、離諸煩惱寂滅樂想，名不亂相。如下聲聞地釋。（陵本三十二卷五頁2624）

辰四、著相2　巳一、徵

**何等著相？**

巳二、釋2　午一、彼增上

**謂不守根門等四，如前應知。是鈍根性，是愛行性，多煩惱性。**

午二、彼行相

**不如理思，不見過患，又於增上無出離見。**

　　是愛行性等者：於資生具為性耽染，深生愛著，由是說言是愛行性。或為貪、瞋、癡、慢、尋思隨應現行之所染汙，由是說言多煩惱性。於增上生難使遠離、難使厭患，由是說言又於增上無出離見。

卯二、例應修習相

**對治如是應遠離相，隨其所應，當知即是應修習相。**

丑二、三十二相2　寅一、標列

**復有三十二相。謂自心相、外相、所依相、所行相、作意相、心起相、安住相、自相相、共相相、麤相、靜相、領納相、分別相、俱行相、染汙相、不染汙相、正方便相、邪方便相、光明相、觀察相、賢善定相、止相、舉相、觀相、捨相、入定相、住定相、出定相、增相、減相、方便相、引發相。**

寅二、隨釋31　卯一、自心相2　辰一、徵

**云何自心相？**

辰二、釋2　巳一、標取相

**謂有苾芻，先為煩惱染汙心故，便於自心極善取相，如是如是心有染汙，或無染汙。由此方便，心處沈等；由此方便，不處沈等。**

巳二、釋沈等

**言沈等者，謂沈等四，乃至令**[^32]**心礙著之相，或復於彼被染汙心。**

　　云何自心相等者：此中略以二義釋自心相。一、於自心遍知雜染還滅方便善巧相；二、於自心遍知雜染愛樂及過患相。此復云何？謂有貪心、離貪心、有瞋心、離瞋心、有癡心、離癡心、略心、散心、下心、舉心、掉心、不掉心、寂靜心、不寂靜心、定心、不定心、善修心、不善修心、善解脫心、不善解脫心，如是差別，名自心相。若諸苾芻，先為貪等煩惱染汙其心，便於自心極善取相，遍知自心由有貪性，乃至不善解脫，如是如是心有染汙。又知自心從貪等出，安住離貪等中，如是如是心無染汙。又由不守根門，乃至種種廣說為方便故，心處沈等；與此相違，不處沈等。如是一切皆能遍知，數數思擇，令心離染，安住無染，是名遍知雜染還滅方便善巧相。或復於彼被染汙心，了知長夜愛樂雜染，雖或暫時從雜染出，然復速疾還入染中。又於彼心了知能為自害、能為他害、能為俱害，乃至廣說為緣生彼所生身心憂苦，是名遍知雜染愛樂及過患相。決擇分[^33]中廣辯識身遍知。（陵本五十一卷十二頁[^34]4105）今準彼釋。

卯二、外相2　辰一、徵

**云何外相？**

辰二、釋3　巳一、標取相

**謂即於彼被染汙心，了知自心被染汙已，便取外相。**

巳二、列種類

**謂光明相，或淨妙相，或復餘相。**

巳三、釋所為

**為欲除遣諸煩惱故，或令彼惑不現行故。**

　　謂光明相等者：日月等明，名光明相。隨念佛等，名淨妙相。由是思惟，對治沈相。掉、亂、著三，復取餘相以為對治，隨應當知。若諸煩惱生已能斷，是名除遣；未生不生，名不現行。

卯三、所依相

**云何所依相？謂分別體相，即是一切自身所攝五蘊并種子相。**

　　云何所依相等者：此所依相，謂靜慮中所緣差別，由是說言分別體相。即以自身所攝五蘊并種子相，或為俱有依、或為等無間依、或為種子依為所思惟故。

卯四、所行相

**云何所行相？謂所思惟彼彼境界色乃至法分別體相。**

卯五、作意相2　辰一、徵

**云何作意相？**

辰二、釋2　巳一、標相

**謂有能生作意故，於彼彼境界所生識生，作是思惟：今我此心由作意故，於境界轉，非無作意。**

巳二、釋名

**此所思惟名作意相。**

卯六、心起相2　辰一、徵

**云何心起相？**

辰二、釋2　巳一、標相2　午一、指前說

**謂即次前所說，是一相。**

午二、釋第二

**第二相者，謂心緣行、緣名色相。**

巳二、釋名

**此所思惟名心起相。**

　　云何心起相等者：前第一相謂即作意，由是說言次前所說。後第二相謂心緣行，即是行支，行所熏習故；及緣名色，即名色支，名色緣識故。

卯七、安住相4　辰一、徵

**云何安住相？**

辰二、標

**謂四識住。**

辰三、指

**即識隨色住等，如經廣說。**

辰四、釋

**此所思惟，名安住相。**

　　云何安住相等者：色、受、想、行[^35]，名四識住。如經言：有四依取，以為所緣，令識安住。謂識隨色住，緣色為境。廣說如經。決擇分中別釋其相。（陵本五十四卷一頁4282）

卯八、自相相3　辰一、徵

**云何自相相？**

辰二、列

**謂自類自相，或各別自相。**

辰三、釋

**此所思惟，名自相相。**

　　云何自相相等者：色等五蘊，是名自類自相。一一蘊中各復多種，是名各別自相。

卯九、共相相3　辰一、徵

**云何共相相？**

辰二、列

**謂諸行共相，或有漏共相，或一切法共相。**

辰三、釋

**此所思惟，名共相相。**

　　云何共相相等者：無常是諸行共相，苦是有漏共相，空、無我是一切法共相。如思所成地說。（陵本十六卷二頁1369）

卯十、麤相

**云何麤相？謂所觀下地一切麤相。**

卯十一、靜相

**云何靜相？謂所行上地一切靜相。**

　　云何麤相及靜相等者：有過患義是麤性義。若彼彼地中過患增多，即由如是過患增多性故，名為麤性。若彼彼地中過患減少，即由如是過患減少性故，名為靜性。如下聲聞地說。（陵本二十七卷十七頁2302）如欲界對初靜慮，欲界為麤，初靜慮為靜；如是乃至無所有處對非想非非想處，無所有處為麤，非想非非想處為靜。是名所觀下地一切麤相，及與所行上地一切靜相。

卯十二、領納相

**云何領納相？謂隨憶念過去曾經諸行之相。**

卯十三、分別相

**云何分別相？謂思未來諸行之相。**

卯十四、俱行相

**云何俱行相？謂分別現在諸行之相。**

卯十五、染汙相及不染汙相3　辰一、別辨相2　巳一、舉染汙相

**云何染汙相？謂於有貪心思惟有貪心相，乃至於不善解脫心思惟不善解脫心相。**

巳二、例不染汙相

**云何不染汙相？謂與此相違，當知即是不染汙相。**

辰二、出所觀

**此中已出離於斷不修方便者，觀有貪等；修方便者，觀略下等。**

辰三、釋染淨2　巳一、染汙心2　午一、舉有貪心

**有貪心者，謂貪相應心，或復隨逐彼品麤重。**

午二、例餘一切

**如是由纏及隨眠故，一切染汙心如應當知。**

巳二、不染汙心

**以能對治纏及隨眠故，成不染汙。**

　　此中已出離於斷不修方便等者：依世間道已得離欲，名已出離。於斷惛掉未能勤修應時加行，是名於斷不修方便；與是相違，名修方便。云何名為應時加行？謂於時時間修習止相，於時時間修習觀相，於時時間修習舉相，於時時間修習捨相。如下聲聞地說。（陵本三十一卷八頁2571）不修方便者，觀心有貪、離貪、有瞋、離瞋、有癡、離癡，染汙、不染汙相。修方便者，觀心略、散、下、舉，乃至廣說善解脫、不善解脫，染汙、不染汙相。如是染汙、不染汙別，隨應當知。

卯十六、正方便相

**云何正方便相？謂所思惟白淨品因緣相相。**

　　云何正方便相等者：謂若思惟如是如是守根門住，乃至正知住故，如是如是心不染汙，名所思惟白淨品因緣相相。

卯十七、邪方便相3　辰一、徵

**云何邪方便相？**

辰二、標

**謂所思惟染汙品因緣相相。**

辰三、釋

**即是思惟如是如是不守根門住故，乃至不正知住故，如是如是心被染相。**

卯十八、光明相2　辰一、徵

**云何光明相？**

辰二、釋2　巳一、明善取2　午一、舉二種

**謂如有一，於闇對治或法光明，殷勤懇到善取其相，極善思惟。**

午二、例於上

**如於下方，於上亦爾。**

巳二、結建立

**如是一切治闇相故，建立此相。**

　　云何光明相等者：此中義顯二種光明，謂治闇光明及法光明。法明能治三種黑闇，此中無明及疑俱名黑闇，如前已說。（陵本十一卷六頁861）如是闇相通一切處，由法光明能正對治。依此說言如於下方，於上亦爾。

卯十九、觀察相2　辰一、徵

**云何觀察相？**

辰二、釋3　巳一、略標

**謂有苾芻，殷勤懇到善取其相而觀察之。**

　　云何觀察相等者：謂於行住坐臥諸所有業，為正知作，善取其相而觀察之，名觀察相。

巳二、別辨2　午一、觀所取法2　未一、住觀於坐

**住觀於坐者，謂以現在能取觀未來所取法。**

　　住觀於坐等者：聲聞地中亦有此文，應準彼知。（陵本二十八卷十四頁2376）此中坐言，所謂宴坐。即於大床、或小繩床、或草葉座，結加趺坐，端身正願，安住背念。如下聲聞地說。（陵本二十四卷二頁2006）諸佛弟子聽聞悎寤瑜伽法已，應作是念：我當成辦佛所聽許悎寤瑜伽，初夜後夜欣樂宴坐。此說未來所知位，由是於坐名未來法，於住位中欣求彼故。今觀彼相，謂現在住為能取，未來坐為所取，是名住觀於坐。

未二、坐觀於臥

**坐觀於臥者，謂以現在能取觀過去所取法**[^36]**。**

　　坐觀於臥等者：此中臥言，所謂右脅而臥，住光明想、正念、正知、思惟起想巧便而臥。聲聞地中別釋其相。（陵本二十四卷五頁2020）由此因緣，能順修習悎寤瑜伽。此說過去所知位，是故說臥名過去法，於宴坐中憶念彼故。今觀彼相，謂現在坐為能取，過去臥為所取，是名坐觀於臥。

午二、觀能取法

**或**[^37]**在後行觀察前行者，謂以後後能取觀前前能取法。**

巳三、結義

**此則略顯二種所取、能取法觀。**

　　或在後行觀察前行等者：此說若已生起無間謝滅所取作意，說名前行。若此無間新新生起能取作意取前無間已謝滅者，說名後行。今觀彼相，謂以後後能取觀前前能取法，是名後行觀察前行。此前後行皆名能取，以從染汙令清淨故。

卯二十、賢善定相2　辰一、徵

**云何賢善定相？**

辰二、釋2　巳一、標相

**謂所思惟青瘀等相，為欲對治欲貪等故。**

巳二、釋名2　午一、徵

**何故此相說名賢善？**

午二、釋

**諸煩惱中貪最為勝，於諸貪中欲貪為勝，生諸苦故。此相是彼對治所緣，故名賢善。**

卯二十一、止相

**云何止相？謂所思惟無分別影像之相。**

卯二十二、舉相

**云何舉相？謂策心所取隨一淨妙或光明相相。**

卯二十三、觀相

**云何觀相？謂聞思修慧所思惟諸法相。**

卯二十四、捨相

**云何捨相？謂已得平等心，於諸善品增上捨相。**

　　云何捨相等者：謂於所緣不發所有太過精進，是名已得平等心。復由所緣令心上捨，是名於諸善品增上捨相。此如聲聞地釋。（陵本三十一卷九頁2577）或復遠離惛沈、掉舉，名已得平等心。最極寂靜，名增上捨。

卯二十五、入定相

**云何入定相？謂由因緣、所緣、應修習相故入三摩地，或復已得而現在前。**

　　云何入定相等者：如前已說，定地資糧，名因緣相；所知事分別體相，名所緣相；對治應遠離相，名應修習相。由是三相能入於定。

卯二十六、住定相

**云何住定相？謂即於彼諸相善巧而取；由善取故，隨其所欲於定安住。又於此定得不退法。**

卯二十七、出定相

**云何出定相？謂分別體所不攝不定地相。**

卯二十八、增相

**云何增相？謂輕安定倍增廣大所思惟相。**

卯二十九、減相

**云何減相？謂輕安定退減狹小所思惟相。**

　　云何增相及減相等者：聲聞地說：悟入道理正修行者，如如毗鉢舍那串習清淨增上力故，增長廣大；如是如是能生身心所有輕安奢摩他品，當知亦得增長廣大。如如身心獲得輕安，如是如是於其所緣心一境性轉復增長；如如於緣心一境性轉復增長，如是如是轉復獲得身心輕安。心一境性、身心輕安，如是二法展轉相依，展轉相屬。（陵本三十一卷十五頁2596）依此道理，應知輕安及定說名倍增廣大。此所思惟，是名增相；與此相違，是名減相。

卯三十、方便相

**云何方便相？謂二道相。或趣倍增廣大，或趣退減狹小故。**

　　云何方便相等者：謂奢摩他、毗鉢舍那，是名二道。由此為依，或趣倍增廣大，或趣退減狹小，名二道相。

卯三十一、引發相

**云何引發相？謂能引發略攝**[^38]**廣博文句義道，若無諍、無礙、妙願智等，若依三摩地諸餘力、無畏等最勝功德，及能通達甚深句義、微妙智慧，如是等相。**

　　云何引發相等者：以要言之，謂能略攝廣文句義，及能成辦諸勝功德，是名引發。如下自說。（陵本十三卷四頁1081）此中四句如應當知。云何引發略攝廣博文句義道？如說修奢摩他、毗鉢舍那，諸菩薩眾知法知義，於知義中，或由十相、或五、或四、或三，如是諸義普攝一切，是名略攝廣博文句義道。所餘無諍、無礙，乃至通達甚深句義、微妙智慧諸勝功德，如餘處說，繁不具引。

癸二、明攝2　子一、略標

**復次，如是諸相即前根本四相所攝。**

子二、別釋4　丑一、所緣相攝

**謂所緣相具攝一切。**

丑二、因緣相攝2　寅一、攝一切

**因緣相亦爾。前與後為因緣故，為令後後得明淨故。**

寅二、辨二種2　卯一、標攝2　辰一、舉正方便

**正方便相一切種別，皆因緣相。**

辰二、例邪方便

**如正方便，邪方便亦爾。**

卯二、辨品

**一是白品相，第二黑品相。**

丑三、應遠離相攝

**諸染汙相唯應遠離。**

丑四、應修習相攝

**所餘諸相唯應修習。於彼彼時應修習故。**

　　因緣相亦爾等者：謂因緣相亦攝一切。前定資糧與後諸相為因緣故，為於後後諸相令得明淨，由是護養定資糧故。復次，因緣相有二別。一是白品相，第二黑品相。如前已說正方便相、邪方便相應知。（陵本十一卷二十二頁950）

**瑜伽師地論科句披尋記卷第十一**

[^1]: 「殺」，磧砂作「煞」。

[^2]: 「方」，磧砂作「力」。

[^3]: 「果作意」，磧砂、大正、陵本作「作意果」。

[^4]: 「二頁」，披尋記原作「三頁」。

[^5]: 「戀」，磧砂作「變」。

[^6]: 「戀」，磧砂作「變」。

[^7]: 「戀」，磧砂作「變」。

[^8]: 「證」，磧砂、大正、陵本作「正」。

[^9]: 大正無「光」字。

[^10]: 「啞啞」，磧砂作「啞」。

[^11]: 「蒲」，大正作「蒱」。

[^12]: 「無病衰損」，披尋記原作「病衰損」。卷三十二原文作「無病衰損」。

[^13]: 「相」，披尋記原作「想」。

[^14]: 「任」，磧砂作「住」。

[^15]: 「苦」，披尋記原作「若」。顯揚論原文為「苦」。

[^16]: 「眠」，磧砂作「眼」。

[^17]: 「後」，磧砂作「復後」。

[^18]: 「愛」，磧砂作「受」。

[^19]: 「於」，磧砂作「棄」。

[^20]: 「仗」，磧砂作「杖」。

[^21]: 「任」，大正作「住」。

[^22]: 「謂」，磧砂作「諸」。

[^23]: 「住」，大正作「任」。

[^24]: 磧砂無「者」字。

[^25]: 「間」，磧砂作「開」。

[^26]: 磧砂：「者...遍行作意者」共三十四字，與「謂佛...若」共十四字，二段倒置。

[^27]: 「三」，磧砂作「二」。

[^28]: 「所」，磧砂作「意」。

[^29]: 「轉」，大正、陵本作「傳」。

[^30]: 「悎寤」，披尋記原作「悎悟」。

[^31]: 「悎寤」，大正作「覺寤」。「悎寤」，披尋記原作「悎悟」。

[^32]: 「令」，磧砂作「念」。

[^33]: 「決擇分」，披尋記原作「聲聞地」。

[^34]: 「十二頁」，披尋記原作「十三頁」。

[^35]: 「色受想行」，披尋記原作「受想行識」。

[^36]: 磧砂、大正、陵本無「法」字。

[^37]: 「或」，磧砂、大正、陵本作「或法」。

[^38]: 「攝」，磧砂、大正、陵本作「諸」。
