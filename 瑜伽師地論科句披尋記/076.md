# 瑜伽師地論科句披尋記卷第七十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之五**

辛二、心意識相2　壬一、廣慧問佛

**復次，心、意、識相，當知如解深密經中，廣慧菩薩請問佛言：如世尊說：於心、意、識祕密善巧菩薩。於心、意、識祕密善巧菩薩者，齊何名為於心、意、識祕密善巧菩薩？如來齊何施設彼為於心、意、識祕密善巧菩薩？**

壬二、佛告廣慧2　癸一、長行2　子一、讚許為說

**說是語已，爾時世尊告廣慧菩薩曰：善哉！善哉！廣慧！汝今乃能請問如來如是深義，汝今為欲利益安樂無量眾生，哀愍世間及諸天人、阿素洛等，為令獲得義利安樂，故發斯問。汝應諦聽！吾當為汝說心、意、識祕密義。**

子二、正辨彼相2　丑一、明生起2　寅一、出心異名4　卯一、一切種子識3　辰一、總標

**廣慧當知！於六趣生死彼彼有情，墮彼彼有情眾中，或在卵生、或在胎生、或在濕生、或在化生身分生起，於中最初一切種子心識成熟，展轉和合增長廣大。**

　　展轉和合增長廣大者：本地分說：由一切種子識功能力故，有餘微細根及大種和合而生，乃至廣說。由彼諸根及所依處具足生故，名得圓滿依止成就。（陵本一卷十九頁96）此應準釋。然彼唯說胎生，此通四生，是其差別，隨應當知。

**依二執受。**

辰二、別列

**一者、有色諸根及所依執受，二者、相、名、分別言說戲論習氣執受。**

辰三、料簡

**有色界中具二執受，無色界中不具二種。**

　　依二執受等者：五識身相應地意地決擇中說：阿賴耶識了別內執受者，謂能了別遍計所執自性妄執習氣，及諸色根根所依處。此於有色界。若在無色，唯有習氣執受了別。（陵本五十一卷四頁4072）與此義同。

卯二、阿陀那識

**復次，廣慧！此識亦名阿陀那識。何以故？由此識於身隨逐執持故。**

卯三、阿賴耶識

**亦名阿賴耶識。何以故？由此識於身攝受藏隱同安危義故。**

　　攝受藏隱同安危義者：阿賴耶識，先世所造業行為因，無覆無記異熟所攝，一類相續執受所依，行相微細難可了知，由是說言攝受藏隱。本地分說：羯羅藍色，與心心法安危共同，故名依託。由心心法依託力故，色不爛壞；色損益故，彼亦損益；是故說彼安危共同。（陵本一卷十九頁99）此同安危，準彼應釋。

卯四、心

**亦名為心。何以故？由此識色聲香味觸等積集、滋長故。**

寅二、辨識俱轉3　卯一、辨相3　辰一、標

**復次，廣慧！阿陀那識為依止、為建立故，六識身轉。**

辰二、列

**謂眼識，耳、鼻、舌、身、意識。**

辰三、辨2　巳一、俱轉

**此中有識，眼及色為緣，生眼識；與眼識俱隨行，同時、同境有分別意識轉。有識，耳、鼻、舌、身及聲、香、味、觸為緣，生耳、鼻、舌、身識；與耳、鼻、舌、身識俱隨行，同時、同境有分別意識轉。**

　　與眼識俱隨行等者：分別意識緣現在色，眼識俱轉，是名與眼識俱。或復眼識無間，意識生起，於彼色境或尋求、或決定，是名隨行。如說與眼識俱隨行，如是與餘識俱隨行，隨應當知。

巳二、多少

**廣慧！若於爾時一眼識轉，即於此時唯有一分別意識，與眼識同所行轉；若於爾時二、三、四、五諸識身轉，即於此時唯有一分別意識，與五識身同所行轉。**

卯二、舉喻2　辰一、水浪喻

**廣慧！譬如大暴水流，若有一浪生緣現前，唯一浪轉；若二、若多浪生緣現前，有多浪轉。然此暴水自類恆流，無斷無盡。**

　　然此暴水自類恆流等者：由此喻顯阿陀那識別有自性，不同五識身或轉不轉。由阿陀那識從無始來唯先業引，恆時流轉為自性故。

辰二、鏡影喻

**又如善淨鏡面，若有一影生緣現前，唯一影起；若二、若多影生緣現前，有多影起。非此鏡面轉變為影，亦無受用滅盡可得。**

　　非此鏡面轉變為影等者：由此喻顯阿陀那識無轉變義，非彼轉變五識身故。由彼執受五識身種，生死流轉相續不絕，是故亦無受用滅盡可得。

卯三、合法

**如是廣慧！由似暴流阿陀那識為依止、為建立故，若於爾時有一眼識生緣現前，即於此時一眼識轉；若於爾時乃至有五識身生緣現前，即於此時五識身轉。**

丑二、辨施設2　寅一、簡非

**廣慧！如是菩薩雖由法住智為依止、為建立故，於心、意、識祕密善巧**[^1]**；然諸如來不齊於此施設彼為於心、意、識一切祕密善巧菩薩。**

　　由法住智者：如佛施設開示無倒而知，名法住智。

寅二、顯正

**廣慧！若諸菩薩，於內各別如實不見阿陀那，不見阿陀那識，不見阿賴耶，不見阿賴耶識，不見積集，不見心，不見眼色及眼識，不見耳聲及耳識，不見鼻香及鼻識，不見舌味及舌識，不見身觸及身識，不見意法及意識，是名勝義善巧菩薩，如來施設彼為勝義善巧菩薩。廣慧！齊此名為於心、意、識一切祕密善巧菩薩，如來齊此施設於心、意、識一切祕密善巧菩薩。**

　　於內各別等者：前說由法住智，此說由真實智。唯內自證，觀甚深義，是故說言如實不見阿陀那，乃至不見意法及意識，不如名言起執著故。

癸二、重頌

**爾時世尊欲重宣此義而說頌曰：**

**　阿陀那識甚深細　一切種子如暴流**

**　我於凡愚不開演　恐彼分別執為我**

辛三、一切法相2　壬一、德本問佛

**復次，一切法相，當知如解深密經中，德本菩薩請問佛言：世尊！如世尊說：於諸法相善巧菩薩。於諸法相善巧菩薩者，齊何名為於諸法相善巧菩薩？如來齊何施設彼為於諸法相善巧菩薩？**

壬二、佛告德本2　癸一、長行2　子一、讚許為說

**說是語已，爾時世尊告德本菩薩曰：善哉！善哉！德本！汝今乃能請問如來如是深義，汝今為欲利益安樂無量眾生，哀愍世間及諸天人、阿素洛等，為令獲得義利安樂，故發斯問。汝應諦聽！吾當為汝說諸法相。**

子二、正辨彼相3　丑一、明諸法相2　寅一、辨相4　卯一、標

**謂諸法相略有三種。**

卯二、徵

**何等為三？**

卯三、列

**一者、遍計所執相，二者、依他起相，三者、圓成實相。**

卯四、釋3　辰一、遍計所執相

**云何諸法遍計所執相？謂一切法名假安立自性差別，乃至為令隨起言說。**

　　謂一切法名假安立等者：本地分說：謂如是名為如是義，於事假立，為令世間起想、起見、起言說故。若於一切色等想事，不假建立色等名者，無有能於色等想事起色等想；若無有想，則無有能起增益執；若無有執，則無言說。（陵本三十六卷二十三頁3002）此應準知。

辰二、依他起相

**云何諸法依他起相？謂一切法緣生自性，則此有故彼有，此生故彼生。謂無明緣行，乃至招集純大苦蘊。**

辰三、圓成實相

**云何諸法圓成實相？謂一切法平等真如。於此真如，諸菩薩眾勇猛精進為因緣故，如理作意無倒思惟為因緣故，乃能通達；於此通達漸漸修集，乃至無上正等菩提方證圓滿。**

寅二、喻成2　卯一、眩翳喻3　辰一、遍計所執相

**復次，德本！如眩翳人眼中所有眩翳過患，遍計所執相當知亦爾。**

辰二、依他起相

**如眩翳人眩翳眾相，或髮毛輪、蜂蠅、苣蕂，或復青黃赤白等相差別現前，依他起相當知亦爾。**

辰三、圓成實相

**如淨眼人遠離眼中眩翳過患，即此淨眼本性所行無亂境界，圓成實相當知亦爾。**

卯二、頗胝迦寶喻2　辰一、舉喻4　巳一、青合

**復次，德本！譬如清淨頗胝迦寶，若與青染色合，則似帝青、大青末尼寶像。由邪執取帝青、大青末尼寶故，惑亂有情。**

巳二、赤合

**若與赤染色合，則似琥珀末尼寶像。由邪執取琥珀末尼寶故，惑亂有情。**

巳三、綠合

**若與綠染色合，則似末羅羯多末尼寶像。由邪執取末羅羯多末尼寶故，惑亂有情。**

巳四、黃合

**若與黃染色合，則似金像。由邪執取真金像故，惑亂有情。**

辰二、合法3　巳一、遍計所執相2　午一、言說習氣

**如是德本！如彼清淨頗胝迦上所有染色相應，依他起相上遍計所執相言說習氣，當知亦爾。**

午二、邪取執著

**如彼清淨頗胝迦上所有帝青、大青、琥珀、末羅羯多、金等邪執，依他起相上遍計所執相執，當知亦爾。**

巳二、依他起相

**如彼清淨頗胝迦寶，依他起相當知亦爾。**

巳三、圓成實相

**如彼清淨頗胝迦上所有帝青、大青、琥珀、末羅羯多、真金等相，於常常時、於恆恆時，無有真實，無自性性；即依他起相上由遍計所執相，於常常時、於恆恆時，無有真實，無自性性，圓成實相當知亦爾。**

丑二、明得善巧3　寅一、於所知相3　卯一、遍計所執相

**復次，德本！相名相應以為緣故，遍計所執相而可了知。**

卯二、依他起相

**依他起相上遍計所執相執以為緣故，依他起相而可了知。**

卯三、圓成實相

**依他起相上遍計所執相無執以為緣故，圓成實相而可了知。**

　　相名相應以為緣故等者：如前已說，遍計所執自性，緣於相、名相屬應知。依他起自性，緣遍計所執自性執應知。圓成實自性，緣遍計所執自性於依他起自性中畢竟不實應知。（陵本七十三卷十三頁5655）與此義同，釋如前知。

寅二、於所知法3　卯一、無相法

**復次，德本！若諸菩薩能於諸法依他起相上，如實了知遍計所執相，即能如實了知一切無相之法。**

卯二、雜染相法

**若諸菩薩如實了知依他起相，即能如實了知一切雜染相法。**

卯三、清淨相法

**若諸菩薩如實了知圓成實相，即能如實了知一切清淨相法。**

　　如實了知一切無相之法者：此中無相，謂無自相。如下說言：相無自性性，所謂諸法遍計所執相。其義應知。

寅三、於所斷證

**復次，德本！若諸菩薩能於依他起相上，如實了知無相之法，即能斷滅雜染相法；若能斷滅雜染相法，即能證得清淨相法。**

丑三、明齊施設

**如是德本！由諸菩薩如實了知遍計所執相、依他起相、圓成實相故，如實了知諸無相法、雜染相法、清淨相法。如實了知無相法故，斷滅一切雜染相法；斷滅一切雜染相法故，證得一切清淨相法。齊此名為於諸法相善巧菩薩，如來齊此施設彼為於諸法相善巧菩薩。**

癸二、重頌

**爾時世尊欲重宣此義而說頌曰：**

**　若不了知無相法　雜染相法不能斷**

**　不斷雜染相法故　壞證微妙淨相法**

**　不觀諸行眾過失　放逸過失害眾生**

**　懈怠住法動法中　無有失壞可憐**[^2]**愍**

　　懈怠住法動法中者：謂若不能精勤修習善法，由是不能於離貪等安住其心，是名懈怠住法。心不安住離貪等故，由是流散馳騁有貪等中，名動法中。五識身相應地意地決擇中，廣釋其相應知。（陵本五十一卷十二頁4106）

　　無有失壞可憐愍者：本地分說：有二種人，於佛所說法毗奈耶，俱為失壞。一者、於色等法、於色等事，謂有假說自性自相，於實無事起增益執。二者、於假說相處、於假說相依離言自性勝義法性，謂一切種皆無所有，於實有事起損減執。（陵本三十六卷十五頁2972）此應準釋。謂若執無執有，皆為失壞法毗奈耶故。

辛四、諸法無自性相3　壬一、問解密意2　癸一、勝義生白佛2　子一、舉有相教

**復次，諸法無自性相，當知如解深密經中，勝義生菩薩白佛言：世尊！我曾獨在靜處，心生如是尋思：世尊以無量門曾說諸蘊所有自相、生相、滅相、永斷、遍知。如說諸蘊，諸處、緣起、諸食亦爾。以無量門曾說諸諦所有自相、遍知、永斷、作證、修習。以無量門曾說諸界所有自相、種種界性、非一界性、永斷、遍知。以無量門曾說念住所有自相、能治、所治，及以修習，未生令生，生已堅住、不忘、倍修、增長、廣大。如說念住，正斷、神足、根、力、覺支，亦復如是。以無量門曾說八支聖道所有自相、能治、所治，及以修習，未生令生，生已堅住、不忘、倍修、增長、廣大。**

子二、問無性義

**世尊復說一切諸法皆無自性、無生無滅、本來寂靜、自性涅槃。未審世尊依何密意作如是說：一切諸法皆無自性、無生無滅、本來寂靜、自性涅槃？我今請問如來斯義，唯願如來哀愍解釋說一切法皆無自性、無生無滅、本來寂靜、自性涅槃所有密意。**

癸二、佛告勝義生2　子一、長行2　丑一、讚許為說

**說是語已，**

　　世尊復說一切諸法等者：此中問意，為欲解釋語相違難。世尊曾以無量門宣說諸蘊所有自相、生相、滅相、永斷、遍知，乃至廣說八支聖道所有自相、能治、所治，及以修習，未生令生，生已堅住、不忘、倍修、增長、廣大。是則諸法非無自性，非無生滅，非是本來寂靜、自性涅槃。何故世尊今所說異？謂一切法皆無自性、無生無滅、本來寂靜、自性涅槃。未審世尊有何密意，故舉為問。

**爾時世尊告勝義生菩薩曰：善哉！善哉！勝義生！汝所尋思甚為如理。善哉！善哉！善男子！汝今乃能請問如來如是深義，汝今為欲利益安樂無量眾生，哀愍世間及諸天人、阿素洛等，為令獲得義利安樂，故發斯問。汝應諦聽！吾當為汝解釋所說一切諸法皆無自性、無生無滅、本來寂靜、自性涅槃所有密意。**

丑二、正廣開示3　寅一、顯密意依2　卯一、說一切法皆無自性4　辰一、標

**勝義生！當知我依三種無自性性，密意說言一切諸法皆無自性。**

辰二、列

**謂相無自性性、生無自性性、勝義無自性性。**

辰三、釋2　巳一、辨相3　午一、相無自性性2　未一、出體

**善男子！云何諸法相無自性性？所謂諸法遍計所執相。**

未二、釋義

**何以故？此由假名安立為相，非由自相安立為相，是故說名相無自性性。**

午二、生無自性性2　未一、出體

**云何諸法生無自性性？所謂諸法依他起相。**

未二、釋義

**何以故？此由依他緣力故有，非自然有，是故說名生無自性性。**

午三、勝義無自性性2　未一、徵

**云何諸法勝義無自性性？**

未二、釋2　申一、於依他起2　酉一、出體

**所謂諸法由生無自性性故，說名無自性性，即緣生法亦名勝義無自性性。**

酉二、釋義

**何以故？於諸法中，若是清淨所緣境界，我顯示彼以為勝義無自性性。依他起相非是清淨所緣境界，是故亦說名為勝義無自性性。**

申二、於圓成實2　酉一、出體

**復有諸法圓成實相，亦名勝義無自性性。**

酉二、釋義

**何以故？一切諸法法無我性名為勝義，亦得名為無自性性，以是諸法勝義諦故，無自性性之所顯故。由此因緣，名為勝義無自性性。**

　　相無自性性等者：此中三種無自性性，如前已說。（陵本七十四卷一頁5674）與此義同。謂遍計所執相唯假施設，無自性相，由是說言相無自性性。依他起相非自然生，由是說言生無自性性。勝義無自性性有二差別，一、謂依他起法，二、謂圓成實法。依他起法非勝義性，不為清淨所緣境界，由是說彼勝義無自性性。圓成實法是勝義性，亦一切法無自性性之所顯故，由是亦說勝義無自性性。依此三種無自性性，密意說彼遍計所執、依他起、圓成實一切諸法皆無自性。若復說言：一切諸法無生無滅、本來寂靜、自性涅槃。當知唯依遍計所執相無自性性，及圓成實勝義無自性性，不依依他起生無自性性、或勝義無自性性，由是不與前說諸蘊，乃至八支聖道無量門義相違。如文廣說，其相易知。

巳二、喻成3　午一、空華喻

**善男子！譬如空華，相無自性性當知亦爾。**

午二、幻像喻

**譬如幻像，生無自性性當知亦爾，一分勝義無自性性當知亦爾。**

午三、虛空喻

**譬如虛空唯是眾色無性所顯，遍一切處，一分勝義無自性性當知亦爾。法無我性之所顯故，遍一切故。**

辰四、結

**善男子！我依如是三種無自性性，密**[^3]**意說言一切諸法皆無自性。**

卯二、說一切法無生滅等2　辰一、依相無自性性4　巳一、標

**勝義生！當知我依相無自性性，密**[^4]**意說言一切諸法無生無滅、本來寂靜、自性涅槃。**

巳二、徵

**何以故？**

巳三、釋

**若法自相都無所有，則無有生；若無有生，則無有滅；若無生無滅，則本來寂靜；若本來寂靜，則自性涅槃，於中都無少分所有，更可令其般涅槃故。**

巳四、結

**是故我依相無自性性，密意說言一切諸法無生無滅、本來寂靜、自性涅槃。**

辰二、依勝義無自性性4　巳一、標

**善男子！我亦依法無我性所顯勝義無自性性，密意說言一切諸法無生無滅、本來寂靜、自性涅槃。**

巳二、徵

**何以故？**

巳三、釋

**法無我性所顯勝義無自性性，於常常時、於恆恆時，諸法法性安住無為，一切雜染不相應故；於常常時、於恆恆時，諸法法性安住故無為。由無為故，無生無滅；一切雜染不相應故，本來寂靜、自性涅槃。**

巳四、結

**是故我依法無我性所顯勝義無自性性，密意說言一切諸法無生無滅、本來寂靜、自性涅槃。**

寅二、釋三建立2　卯一、總標簡

**復次，勝義生！非由有情界中諸有情類，別觀遍計所執自性為自性故，亦非由彼別觀依他起自性及圓成實自性為自性故，我立三種無自性性。然由有情於依他起自性及圓成實自性上，增益遍計所執自性故，我立三種無自性性。**

卯二、別辨相2　辰一、黑品攝2　巳一、由遍計所執自性3　午一、依相起說

**由遍計所執自性相故，彼諸有情，於依他起自性及圓成實自性中，隨起言說。**

午二、依說起執

**如如隨起言說，如是如是由言說熏習心故，或由言說隨覺故，或由言說隨眠故，於依他起自性及圓成實自性中，執著遍計所執自性相。**

午三、依執計性

**如如執著，如是如是於依他起自性及圓成實自性上，執著遍計所執自性。**

巳二、生依他起自性

**由是因緣，生當來世依他起自性。由此因緣，或為煩惱雜染所染，或為業雜染所染，或為生雜染所染，於生死中長時馳騁、長時流轉，無有休息；或在那落迦、或在傍生、或在餓鬼、或在天上、或在阿素洛、或在人中，受諸苦惱。**

辰二、白品攝2　巳一、說三無自性性2　午一、生無自性性2　未一、標為彼說

**復次，勝義生！若諸有情從本已來，未種善根，未清淨障，**

　　未清淨障者：障謂五蓋。不能從彼淨修其心，名未清淨。或復有三種障，能障正道令不生起，是名未清淨障。何等為三？謂業障、煩惱障、異熟障。本地分中聲聞地釋應知。（陵本二十九卷十五頁2452）

**未成熟相續，未多修勝解，**

　　未多修勝解者：本地分說：若諸菩薩欲於菩薩所應學處精勤修學，最初定應具多勝解。謂於八種勝解依處，具足成就淨信為先決定喜樂。（陵本三十八卷七頁3117）與彼相違，名未多修勝解應知。

**未能積集福德智慧二種資糧，我為彼故，依生無自性性宣說諸法。**

未二、令得義利

**彼聞是已，能於一切緣生行中，隨分解了無常、無恆，是不安隱、變壞法已，於一切行心生怖畏，深起厭患；心生怖畏，深厭患已，遮止諸惡，於諸惡法能不造作，於諸善法能勤修習；習善因故，未種善根能種善根，未清淨障能令清淨，未熟相續能令成熟；由此因緣，多修勝解，亦多積集福德、智慧二種資糧。**

午二、相無自性性等2　未一、標為彼說

**彼雖如是種諸善根，乃至積集福德、智慧二種資糧，然於生無自性性中，未能如實了知相無自性性及二種勝義無自性性，於一切行未能正厭，未正離欲，未正解脫，未遍解脫煩惱雜染，未遍解脫諸業雜染，未遍解脫諸生雜染。如來為彼更說法要，謂相無自性性及勝義無自性性，為欲令其於一切行能正厭故，正離欲故，正解脫故，超過一切煩惱雜染故，超過一切業雜染故，超過一切生雜染故。**

未二、令得義利4　申一、能正信解

**彼聞如是所說法已，於生無自性性中，能正信解相無自性性及勝義無自性性，簡擇思惟，如實通達。**

申二、能不執著

**於依他起自性中，能不執著遍計所執自性相。**

申三、能滅依他

**由言說不熏習智故，由言說不隨覺智故，由言說離隨眠智故，能滅依他起相。**

申四、能脫雜染

**於現法中智力所持，能永斷滅當來世因。由此因緣，於一切行能正厭患，能正離欲，能正解脫，能遍解脫煩惱、業、生三種雜染。**

巳二、說三乘道及與種性2　午一、明道共2　未一、所證

**復次，勝義生！諸聲聞乘種性有情，亦由此道、此行跡故，證得無上安隱涅槃；諸獨覺乘種性有情、諸如來乘種性有情，亦由此道、此行跡故，證得無上安隱涅槃。**

未二、能證

**一切聲聞、獨覺、菩薩皆共此一妙清淨道，皆同此一究竟清淨，更無第二。**

　　亦由此道此行跡故者：謂八支聖道應知。緣起聖道經說：何等名為舊道、舊徑、舊所行跡，古昔諸仙嘗所遊履？當知即是八聖道支。謂初正見，次正思惟、正語、正業、正命、正勤、正念、正定，唯至第八，如是名為舊道、舊徑、舊所行跡，古昔諸仙嘗所遊履。

**我依此故，密意說言唯有一乘。**

午二、明類別2　未一、總標

**非於一切有情界中，無有種種有情種性，或鈍根性、或中根性、或利根性有情差別。**

未二、別釋2　申一、一向趣寂聲聞3　酉一、標

**善男子！若一向趣寂聲聞種性補特伽羅，雖蒙諸佛施設種種勇猛加行方便化導，終不能令當坐道場，證得無上正等菩提。**

酉二、徵

**何以故？**

酉三、釋

**由彼本來唯有下劣種性故，一向慈悲薄弱故，一向怖畏眾苦故。由彼一向慈悲薄弱，是故一向棄背利益諸眾生事；由彼一向怖畏眾苦，是故一向棄背發起諸行所作。我終不說一向棄背利益眾生事者、一向棄背發起諸行所作者，當坐道場，能得無上正等菩提，是故說彼名為一向趣寂聲聞。**

申二、迴向菩提聲聞3　酉一、標

**若迴向菩提聲聞種性補特伽羅，我亦異門說為菩薩。**

酉二、徵

**何以故？**

酉三、釋2　戌一、釋能迴向

**彼既解脫煩惱障已，若蒙諸佛等覺悟時，於所知障，其心亦可當得解脫。**

戌二、釋名聲聞

**由彼最初為自利益修行加行，脫煩惱障，是故如來施設彼為聲聞種性。**

寅三、明意解別3　卯一、略說2　辰一、標有情別

**復次，勝義生！如是於我善說、善制法毗奈耶，最極清淨意樂所說善教法中，諸有情類意解種種差別可得。**

辰二、顯為密說

**善男子！如來但依如是三種無**[^5]**自性性，由深密意，於所宣說不了義經，以隱密相說諸法要，謂一切法皆無自性、無生無滅、本來寂靜、自性涅槃。**

卯二、廣顯4　辰一、於法深信於義通達者2　巳一、標彼相

**於是經中，若諸有情已種上品善根，已清淨諸障，已成熟相續，已多修勝解，已能積集上品福德、智慧資糧，彼若聽聞如是法已，於我甚深密意言說如實解了，於如是法深生信解，於如是義以無倒慧如實通達。**

巳二、顯勝利

**依此通達善修習故，速疾能證最極究竟，亦於我所深生淨信，知是如來應正等覺，於一切法現正等覺。**

辰二、於法淨信於義未達者2　巳一、標彼相2　午一、信解甚深

**若諸有情已種上品善根，已清淨諸障，已成熟相續，已多修勝解，未能積集上品福德、智慧資糧，其性質直，是質直類。**

　　其性質直是質直類者：謂如聖教而正修行，其見正直，是正直類故。

**雖無力能思擇廢立，而不安住自見取中。彼若聽聞如是法已，於我甚深祕密言說，雖無力能如實解了，然於此法能生勝解，發清淨信，信此經典是如來說，是其甚深、顯現甚深，空性相應，難見難悟，不可尋思，非諸尋思所行境界、微細詳審聰明智者之所解了。**

午二、自輕而住

**於此經典所說義中，自輕而住，作如是言：諸佛菩提為最甚深，諸法法性亦最甚深，唯佛如來能善了達，非是我等所能解了。諸佛如來為彼種種勝解有情轉正法教，諸佛如來無邊智見，我等智見猶如牛跡。**

巳二、顯失德

**於此經典，雖能恭敬為他宣說、書寫護持、披閱流布、殷重供養、受誦溫習，然猶未能以其修相發起加行，**

　　未能以其修相發起加行者：謂未修習所知事同分三摩地所行影像令現在前故。

**是故於我甚深密意所說言辭不能通達。由此因緣，彼諸有情，亦能增長福德、智慧二種資糧，於後相續未成熟者，亦能成熟。**

辰三、於法信解於義執著者2　巳一、標彼相3　午一、自起無相見者3　未一、隨言執著

**若諸有情，廣說乃至未能積集上品福德、智慧資糧，性非質直，非質直類。**

　　若諸有情廣說者：謂彼有情未種上品善根，未清淨諸障，未成熟相續，未多修勝解，是名廣說應知。

**雖有力能思擇廢立，而復安住自見取中。彼若聽聞如是法已，於我甚深密意言說，無有力能如實解了，於如是法雖生信解，然於其義隨言執著，謂一切法決定皆無自性，決定不生不滅，決定本來寂靜，決定自性涅槃。**

未二、起見誹撥3　申一、標

**由此因緣，於一切法獲得無見及無相見。由得無見、無相見故，撥一切相皆是無相，誹撥諸法遍計所執相、依他起相、圓成實相。**

申二、徵

**何以故？**

申三、釋

**由有依他起相及圓成實相故，遍計所執相方可施設。若於依他起相及圓成實相見為無相，彼亦誹撥遍計所執相，是故說彼誹撥三相。**

　　彼亦誹撥遍計所執相者：顯揚論說：不應宣說諸法唯是假有。何以故？假法必有所依因故，非無實物假法成立。若異此者，無實物故，假亦是無，即應破壞二法。（顯揚論十六卷十頁31,558c）由是當知此所說義。

未三、明其德失

**雖於我法起於法想，而非義中起於義想；由於我法起法想故，及非義中起義想故，於是**[^6]**法中持為是法，於非義中持為是義。彼雖於法起信解故，福德增長，然於非義起執著故，退失智慧；智慧退故，退失廣大無量善法。**

　　退失廣大無量善法者：此說退失，謂未得退應知。於諸廣大無量善法不能展轉勝進，名為退故。

午二、從聞隨見者2　未一、標執

**復有有情從彼聽聞，謂法為法、非義為義。若隨其見，彼即於法起於法想，於非義中起於義想，執法為法，非義為義。**

未二、例失

**由此因緣，當知同彼退失善法。**

午三、從聞不隨見者2　未一、謗非佛說

**若有有情不隨其見，從彼欻聞一切諸法皆無自性、無生無滅、本來寂靜、自性涅槃，便生恐怖，生恐怖已，作如是言：此非佛語，是魔所說。作此解已，於是經典誹謗毀罵。**

未二、顯其罪障

**由此因緣，獲大衰損，觸大業障。**

巳二、結為障

**由是因緣，我說若有於一切相起無相見，於非義中宣說為義，是起廣大業障方便，由彼陷墜無量眾生，令其獲得大業障故。**

辰四、於是法義執非法義者2　巳一、標彼相

**善男子！若諸有情未種善根，未清淨障，未熟相續，無多勝解，未集福德智慧資糧，性非質直，非質直類。雖有力能思擇廢立，而常安住自見取中。彼若聽聞如是法已，不能如實解我甚深密意言說，故於此法不生信解，於是法中起非法想，於是義中起非義想，於是法中執為非法，於是義中執為非義。唱如是言：此非佛語，是魔所說。作此解已，於是經典誹謗毀讟，撥為虛偽，以無量門毀滅摧伏如是經典，於諸信解此經典者，起怨家想。**

巳二、出業障

**彼先為諸業障所障，由此因緣，復為如是業障所障。如是業障初易施設，乃至齊於百千俱胝那庾多劫無有出期。**

　　彼先為諸業障所障等者：謂先為諸業障所障，故於此法不生信解。由此因緣，於是經典誹謗毀讟，復為如是誹謗毀讟業障所障故。

卯三、總結

**善男子！如是於我善說、善制法毗奈耶最極清淨意樂所說善教法中，有如是等諸有情類意解種種差別可得。**

子二、重頌

**爾時世尊欲重宣此義而說頌曰：**

**　一切諸法皆無性　無生無滅本來寂**

**　諸法自性恆涅槃　誰有智言無密意**

**　相生勝義無自性　如是我皆已顯示**

**　若不知佛此密意　失壞正道不能往**

**　依諸淨道清淨者　唯依此一無第二**

**　故於其中立一乘　非有情性無差別**

**　眾生界中無量生　唯度一身趣寂滅**

**　大悲勇猛證涅槃　不捨眾生甚難得**

**　微妙難思無漏界　於中解脫等無差**

**　一切義成離惑苦　二種異說謂常樂**

　　一切義成離惑苦等者：成辦自義、成辦他義，是名一切義成。煩惱寂靜及苦寂靜，名離惑苦。由彼離惑，亦說為常，煩惱諸行永寂靜故。由彼離苦，亦說為樂，諸後有苦不更生故。當知常、樂，唯離惑、苦二種異說，不應如言起執著故。

壬二、解喻說義2　癸一、勝義生白佛2　子一、讚佛善說

**爾時勝義生菩薩復白佛言：世尊！諸佛如來密意語言甚奇希有，乃至微妙、最微妙、甚深、最甚深、難通達、最難通達。**

子二、述自解喻2　丑一、領解2　寅一、依蘊等辨2　卯一、舉色蘊3　辰一、遍計所執相2　巳一、得名分齊

**如是我今領解世尊所說義者，若於分別所行遍計所執相所依行相中，假名安立以為色蘊，或自性相、或差別相；假名安立為色蘊生、為色蘊滅，及為色蘊永斷、遍知，或自性相、或差別相；是名遍計所執相。**

巳二、施設無性

**世尊依此施設諸法相無自性性。**

辰二、依他起相2　巳一、得名分齊

**若即分別所行遍計所執相所依行相，是名依他起相。**

巳二、施設無性

**世尊依此施設諸法生無自性性，及一分勝義無自性性。**

辰三、圓成實相2　巳一、得名分齊

**如是我今領解世尊所說義者，若即於此分別所行遍計所執相所依行相中，由遍計所執相不成實故，即此自性無自性性法無我真如清淨所緣，是名圓成實相。**

巳二、施設無性

**世尊依此施設一分勝義無自性性。**

卯二、例餘蘊等

**如於色蘊，如是於餘蘊皆應廣說。如於諸蘊，如是於十二處，一一處中皆應廣說；於十二有支，一一支中皆應廣說；於四種食，一一食中皆應廣說；於六界、十八界，一一界中皆應廣說。**

寅二、依諦等辨3　卯一、明初苦諦3　辰一、遍計所執相2　巳一、得名分齊

**如是我今領解世尊所說義者，若於分別所行遍計所執相所依行相中，假名安立以為苦諦、苦諦遍知，或自性相、或差別相，是名遍計所執相。**

巳二、施設無性

**世尊依此施設諸法相無自性性。**

辰二、依他起相2　巳一、得名分齊

**若即分別所行遍計所執相所依行相，是名依他起相。**

巳二、施設無性

**世尊依此施設諸法生無自性性，及一分勝義無自性性。**

辰三、圓成實相2　巳一、得名分齊

**如是我今領解世尊所說義者，若即於此分別所行遍計所執相所依行相中，由遍計所執相不成實故，即此自性無自性性法無我真如清淨所緣，是名圓成實相。**

巳二、施設無性

**世尊依此施設一分勝義無自性性。**

卯二、例餘諦等

**如於苦諦，如是於餘諦皆應廣說。如於聖諦，如是於諸念住、正斷、神足、根、力、覺支、道支中，一一皆應廣說。**

卯三、明後正定3　辰一、遍計所執相2　巳一、得名分齊

**如是我今領解世尊所說義者，若於分別所行遍計所執相所依行相中，假名安立以為正定，及為正定能治、所治，若正定修，未生令生，生已堅住、不忘、倍修、增長、廣大，或自性相、或差別相，是名遍計所執相。**

巳二、施設無性

**世尊依此施設諸法相無自性性。**

辰二、依他起相2　巳一、得名分齊

**若即分別所行遍計所執相所依行相，是名依他起相。**

巳二、施設無性

**世尊依此施設諸法生無自性性，及一分勝義無自性性。**

辰三、圓成實相2　巳一、得名分齊

**如是我今領解世尊所說義者，若即於此分別所行遍計所執相所依行相中，由遍計所執相不成實故，即此自性無自性性法無我真如清淨所緣，是名圓成實相。**

巳二、施設無性

**世尊依此施設諸法一分勝義無自性性。**

丑二、譬喻4　寅一、毗濕縛藥喻

**世尊！譬如毗濕縛藥，一切散藥、仙藥方中皆應安處。如是世尊！依此諸法皆無自性、無生無滅、本來寂靜、自性涅槃無自性性了義言教，遍於一切不了義經皆應安處。**

寅二、雜彩畫地喻

**世尊！如彩畫地，遍於一切彩畫事業皆同一味，或青、或黃、或赤、或白，復能顯發彩畫事業。如是世尊！依此諸法皆無自性，廣說乃至自性涅槃無自性性了義言教，遍於一切不了義經皆同一味，復能顯發彼諸經中所不了義。**

寅三、熟酥喻

**世尊！譬如一切成熟珍羞諸餅果內，投之熟酥，更生勝味。如是世尊！依此諸法皆無自性，廣說乃至自性涅槃無自性性了義言教，置於一切不了義經，生勝歡喜。**

寅四、虛空喻

**世尊！譬如虛空遍一切處皆同一味，不障一切所作事業。如是世尊！依此諸法皆無自性，廣說乃至自性涅槃無自性性了義言教，遍於一切不了義經皆同一味，不障一切聲聞、獨覺及諸大乘所修事業。**

癸二、佛歎勝義生

**說是語已，爾時世尊歎勝義生菩薩曰：善哉！善哉！善男子！汝今乃能善解如來所說甚深密意言義，復於此義善作譬喻，所謂世間毗濕縛藥、雜彩畫地、熟酥、虛空。勝義生！如是如是！更無有異。如是如是！汝應受持。**

壬三、名了義教2　癸一、教相殊勝3　子一、教時差別3　丑一、第一時教

**勝義生菩薩復白佛言：世尊！初於一時，在婆羅痆斯仙人墮處施鹿林中，唯為發趣聲聞乘者，以四諦相轉正法輪，雖是甚奇、甚為希有，一切世間諸天人等，先無有能如法轉者，**

　　一切世間諸天人等者：天謂魔、梵。人謂沙門、婆羅門。等言，等取所餘天人諸眾生類。攝異門分說：并諸天人眾生者，謂於天中，除魔及梵；於其人中，除沙門、婆羅門。（陵本八十三卷十七頁6328）此應準知。此中一切世間，唯說天人，非餘種類，由能了義修正行故。為顯四諦法輪甚奇希有，故作是釋：一切世間諸天人等，先無有能如法轉者。

**而於彼時所轉法輪，有上、有容，是未了義，是諸諍論安足處所。**

丑二、第二時教

**世尊在昔第二時中，唯為發趣修大乘者，依一切法皆無自性、無生無滅、本來寂靜、自性涅槃，以隱密相轉正法輪，雖更甚奇、甚為希有，而於彼時所轉法輪，亦是有上、有所容受，猶未了義，是諸諍論安足處所。**

丑三、第三時教

**世尊於今第三時中，普為發趣一切乘者，依一切法皆無自性、無生無滅、本來寂靜、自性涅槃無自性性，以顯了相轉正法輪，第一甚奇最為希有，於今世尊所轉法輪，無上、無容，是真了義，非諸諍論安足處所。**

子二、教所生福2　丑一、勝義生問佛

**世尊！若善男子、或善女人，於此如來依一切法皆無自性、無生無滅、本來寂靜、自性涅槃所說甚深了義言教，聞已信解、書寫護持、供養流布、受誦溫習、如理思惟、以其修相發起加行，生幾所福？**

丑二、佛告勝義生

**說是語已，爾時世尊告勝義生菩薩曰：勝義生！是善男子、或善女人，其所生福無量無數，難可喻知，吾今為汝略說少分。如爪上土比大地土，百分不及一，千分不及一，百千分不及一，數算計喻鄔波尼殺曇分亦不及一。或如牛跡中水比四大海水，百分不及一，廣說乃至鄔波尼殺曇分亦不及一。如是於諸不了義經聞已信解，廣說乃至以其修相發起加行所獲功德，比此所說了義經教聞已信解所集功德，廣說乃至以其修相發起加行所集功德，百分不及一，廣說乃至鄔波尼殺曇分亦不及一。**

子三、奉持名字2　丑一、勝義生問佛

**說是語已，勝義生菩薩復白佛言：世尊！於是解深密法門中，當何名此教？我當云何奉持？**

丑二、佛告勝義生

**佛告勝義生菩薩曰：善男子！此名勝義了義之教，於此勝義了義之教，汝當奉持。**

癸二、說果勝利

**說此勝義了義教時，於大會中，有六百千眾生發阿耨多羅三藐三菩提心；三百千聲聞遠塵離垢，於諸法中得法眼淨；**

　　遠塵離垢等者：攝異門分說：塵謂已生未究竟智，能障現觀有間、無間我慢現轉；垢謂彼品及見斷品所有麤重。今永無故，名遠塵離垢。又復塵者，所謂我慢，及見所斷一切煩惱；垢謂二品所有麤重。於諸法中者，謂於自相、共相所住法中。言法眼者，謂如實現證唯有法慧。（陵本八十三卷十四頁6316）此應準釋。

**一百五十千聲聞永盡諸漏，心得解脫；七十五千菩薩得無生法忍。**

**瑜伽師地論科句披尋記卷第七十六**

[^1]: 「巧」，大正作「幻」。

[^2]: 「憐」，大正作「懷」。

[^3]: 「密」，大正作「蜜」。

[^4]: 「密」，大正作「蜜」。

[^5]: 大正無「無」字。

[^6]: 「是」，陵本作「非」。
