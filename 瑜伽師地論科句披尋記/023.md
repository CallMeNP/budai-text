# 瑜伽師地論科句披尋記卷第二十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地初瑜伽處出離地品第三之二**

寅二、根律儀3　卯一、廣分別相3　辰一、徵

**云何根律儀？**

辰二、標

**謂如有一，能善安住密護根門，防守正念，常委正念，乃至廣說。**

辰三、釋2　巳一、依標別顯5　午一、密護根門3　未一、徵

**云何名為密護根門？**

未二、釋

**謂防守正念，常委正念，廣說乃至防護意根，及正修行意根律儀。**

未三、結

**如是名為密護根門。**

午二、防守正念3　未一、徵

**云何名為防守正念？**

未二、釋2　申一、獲正念

**謂如有一，密護根門增上力故，攝受多聞、思惟、修習。由聞思修增上力故，獲得正念。**

　　密護根門增上力故等者：此顯根為依處，與聞思修為攝受因。密護根故，聞思修慧依之得生，是名攝受多聞、思惟、修習。

申二、能防守

**為欲令此所得正念無忘失故，能趣證故，不失壞故。於時時中，即於多聞、若思、若修，正作瑜伽，正勤修習，不息加行、不離加行。**

未三、結

**如是由此多聞思修所集成念，於時時中，善能防守正聞思修瑜伽作用。如是名為防守正念。**

　　正作瑜伽等者：如下自說瑜伽有四。一、信，二、欲，三、精進，四、方便。（陵本二十八卷九頁2354）當知此中，初由信故，於應得義深生信解，信應得已，於諸善法生起樂欲，是名正作瑜伽。由樂欲故，晝夜策勵，安住精勤堅固勇猛，是名正勤修習。發精進已，攝受方便，是名不息加行、不離加行。

午三、常委正念2　未一、徵

**云何名為常委正念？**

未二、釋2　申一、別辨相3　酉一、標

**謂於此念恆常所作、委細所作。**

酉二、辨

**當知此中，恆常所作，名無間作；委細所作，名殷重作。**

酉三、結

**即於如是無間所作、殷重所作，總說名為常委正念。**

申二、顯功能

**如其所有防守正念，如是於念能不忘失；如其所有常委正念，如是即於無忘失念得任持力。即由如是功能勢力，制伏色聲香味觸法。**

午四、念防護意3　未一、徵

**云何名為念防護意？**

未二、釋2　申一、五無間意2　酉一、舉眼識

**謂眼色為緣生眼識，眼識無間生分別意識；由此分別意識，於可愛色色將生染著，於不可愛色色將生憎恚。即由如是念增上力，能防護此非理分別起煩惱意，令其不生所有煩惱。**

酉二、例餘識

**如是耳鼻舌身廣說，當知亦爾。**

　　由此分別意識等者：如五識身相應地說：由眼識生，三心可得。如其次第，謂率爾心、尋求心、決定心。初是眼識，二在意識。決定心後方有染淨。此後乃有等流眼識善不善轉。（陵本一卷九頁31）此說分別意識，當知即是尋求、決定二心，與眼識俱，分別眼所識色，執取相好，由是或能起貪，或能起瞋，是即染淨心中一分染心。由此眼識無間俱生分別意識，於眼所識色能起貪故，名於可愛色色將生染著。能起瞋故，名於不可愛色色將生瞋恚。為簡意識唯自所緣可愛、不可愛色法，是故此說可愛、不可愛色色。

申二、自染汙意

**意法為緣生意識，即此意識有與非理分別俱行，能起煩惱；由此意識，於可愛色法將生染著，於不可愛色法將生憎恚。亦由如是念增上力，能防護此非理分別起煩惱意，令其不生所有煩惱。**

未三、結

**如是名為念防護意。**

　　由此意識於可愛色法等者：此中意識不與眼識俱生，唯緣過去、未來可愛色事，不緣現在，是故此說可愛、不可愛色法。餘如前釋。

午五、行平等位3　未一、徵

**云何名為行平等位？**

未二、釋

**平等位者，謂或善捨、或無記捨。由彼於此非理分別起煩惱意善防護已，正行善捨、無記捨中，由是說名行平等位。**

未三、結

**如是名為行平等位。**

　　謂或善捨或無記捨者：此中善捨，善法所攝。決擇分說：捨是無貪、無瞋、無癡、精進分故，即如是法離雜染義，建立為捨。（陵本五十五卷五頁4407）無記捨者，謂不苦不樂受應知。

巳二、廣辨二相3　午一、總舉2　未一、能善防護3　申一、徵

**云何於此非理分別起煩惱意能善防護？**

申二、釋2　酉一、防護諸根

**謂於色聲香味觸法，不取其相，不取隨好，終不依彼發生諸惡不善尋思，令心流漏。**

酉二、修根律儀

**若彼有時忘失念故，或由煩惱極熾盛故，雖離取相及取隨好，而復發生惡不善法，令心流漏，便修律儀。**

申三、結

**由是二相，故能於此非理分別起煩惱意能善防護。**

未二、正行平等3　申一、徵

**云何此意由是二相善防護已，正行善捨、或無記捨？**

申二、釋3　酉一、標

**謂即由是二種相故。**

酉二、徵

**云何二相？**

酉三、釋2　戌一、舉眼

**謂如所說防護眼根，及正修行眼根律儀。**

戌二、例餘

**如說眼根防護律儀，防護耳鼻舌身意根，及正修行意根律儀，當知亦爾。**

申三、結

**由**[^1]**是二相，於其善捨、無記捨中，令意正行。**

午二、隨釋3　未一、不取相及隨好2　申一、別辨相2　酉一、第一類2　戌一、不取其相2　亥一、舉眼所識色2　天一、徵

**云何於眼所識色中不取其相？**

天二、釋2　地一、反顯

**言取相者，謂於眼識所行色中，由眼識故取所行相，是名於眼所識色中執取其相。**

地二、正成

**若能遠離如是眼識所行境相，是名於眼所識色中不取其相。**

亥二、例耳所識等

**如於其眼所識色中，如是於耳鼻舌身意所識法中，當知亦爾。**

　　云何於眼所識色中不取其相等者：此顯意識不取眼識所行境相，名不取相。當知此中，言取相者，謂即意識與眼識俱，執取前說可愛、或不可愛色色，是故說言由眼識故取所行相。眼識無間意識生故。如五識身相應地[^2]說：顯色、形色、表色，是眼識所行、眼識境界、眼識所緣，亦是意識所行、境界、所緣。（陵本一卷六頁15）境相差別，如是應知。

戌二、不取隨好2　亥一、舉眼所識色2　天一、徵

**云何於眼所識色中不取隨好？**

天二、釋2　地一、反顯

**取隨好者，謂即於眼所識色中，眼識無間俱生分別意識，執取所行境相，或能起貪、或能起瞋、或能起癡，是名於眼所識色中執取隨好。**

地二、正成

**若能遠離此所行相，於此所緣不生意識，是名於眼所識色中不取隨好。**

亥二、例耳所識等

**如於其眼所識色中，如是於耳鼻舌身意所識法中，當知亦爾。**

　　云何於眼所識色中不取隨好等者：此顯意識不取色相所有隨好。當知此中，言隨好者，謂由分別意識，於彼色相種種分別之所引發，唯是意識所行、意識境界、意識所緣。

酉二、第二類2　戌一、總標

**復有餘類執取其相、執取隨好。**

戌二、別辨2　亥一、舉眼所識色2　天一、取相2　地一、釋

**言取相者，謂色境界在可見處，能生作意正現在前，眼見眾色。**

地二、結

**如是名為執取其相。**

天二、取隨好2　地一、釋

**取隨好者，謂即色境在可見處，能生作意正現在前，眼見色已；然彼先時從他聞有如是如是眼所識色，即隨所聞**[^3]**名句文身，為其增上為依為住，如是士夫補特伽羅，隨其所聞，種種分別眼所識色。**

地二、結

**如是名為執取隨好。**

亥二、例耳所識等

**如於其眼所識色中，如是於耳鼻舌身意所識法中，當知亦爾。**

申二、應思擇2　酉一、辨種類

**又此取相及取隨好，或有由此因緣、由此依處、由此增上，發生種種惡不善法，令心流漏；或有由此因緣、由此依處、由此增上，不生種種惡不善法，令心流漏。**

酉二、明遠離

**若於此中執取其相，執取隨好，不如正理，由此因緣、由此依處、由此增上，發生種種惡不善法，令心流漏。彼於如是色類境界，遠離取相及取隨好。**

未二、惡不善法3　申一、徵

**云何名為惡不善法？**

申二、釋

**謂諸貪欲，及貪所起諸身惡行、諸語惡行、諸意惡行；若諸瞋恚、若諸愚癡，及二所起諸身惡行、諸語惡行、諸意惡行。**

申三、結

**是名種種惡不善法。**

未三、令心流漏3　申一、徵

**云何由彼令心流漏？**

申二、釋

**謂若於彼彼所緣境界，心、意、識生，遊行流散；即於彼彼所緣境界，與心、意、識種種相應，能起所有身語惡行貪瞋癡生，遊行流散。**

申三、結

**是名由彼令心流漏。**

　　云何由彼令心流漏等者：謂於彼彼所緣境界生貪瞋癡，遊行流散，由是能令彼相應心亦於所緣遊行流散，是故說言令心流漏。為顯非心、意、識自性雜染能生過失，故作是說。

午三、結義2　未一、辨差別2　申一、防護諸根

**如是於眼所識色中，乃至於意所識法中，執取其相及取隨好，由**[^4]**是發生種種雜染；彼於取相及取隨好能遠離故，便不發生種種雜染。**

申二、修行律儀

**若由忘念，或由煩惱極熾盛故，雖獨閑居，由先所見眼所識色增上力故，或先所受耳鼻舌身意所識法增上力故，發生種種惡不善法，隨所發生而不執著，尋便斷滅、除棄、變吐，是名於彼修行律儀。**

　　尋便斷滅除棄變吐者：令彼現行不相續故，是名斷滅。令彼諸纏不現行故，是名除棄。令彼種子不隨逐故，是名變吐。

未二、辨隨應2　申一、應策發2　酉一、作意策發

**若於其眼所識色中，應策眼根；及於其耳鼻舌身意所識法中，應策意根；即便於彼作意策發。如是策發，令不雜染。**

酉二、結名防護

**由是因緣，於此雜染防護眼根，廣說乃至防護意根；如是名為防護眼根，廣說乃至防護意根。**

申二、不應策發2　酉一、遍不策發

**若於其眼所識色中，不應策發所有眼根，及於其耳鼻舌身意所識法中，不應策發所有意根；即便於彼遍一切種而不策發。不策發故，令不雜染。**

酉二、結修律儀

**由是因緣，於此雜染修根律儀。如是名為能正修行眼根律儀，廣說乃至能正修行意根律儀。**

　　若於其眼所識色中應策眼根等者：如下自說：復於已往或正往時，觀見眾色，於此眾色一分應觀，或有一分所不應觀。於不應觀所有眾色，當攝其眼，善護諸根；於所應觀所有眾色，應善住念而正觀察。（陵本二十四卷十六頁2052）此中於所識色應策眼根者，謂於一類所應觀色，如諸所有衰老朽邁上氣者身、傴僂憑杖戰掉者身、或諸疾苦重病者身，乃至廣說。又於所識色不應策發眼根者，謂於一類不應觀色，如諸妓樂戲笑歡娛，或餘遊戲所作歌舞音樂等事，乃至廣說。由應觀色，令不雜染，是故應策眼根。不應觀色，能令雜染，是故不應策發眼根。由是道理，所餘諸根，於所行境，或應策發、或不應策，當知亦爾。

卯二、出二略義2　辰一、結前生後

**如是應知已廣分別根律儀相。云何當知此中略義？**

辰二、略辨二種2　巳一、第一略義2　午一、總標

**此略義者，謂若能防護、若所防護、若從防護、若如防護、若正防護。如是一切，總略為一，名根律儀。**

午二、別釋5　未一、能防護2　申一、徵

**今**[^5]**於此中誰能防護？**

申二、釋

**謂防守正念，及所修習常委正念，是能防護。**

未二、所防護2　申一、徵

**何所防護？**

申二、釋

**謂防護眼根，防護耳鼻舌身意根，是所防護。**

未三、從防護2　申一、徵

**從何防護？**

申二、釋

**謂從可愛、不可愛色，廣說乃至從其可愛、不可愛法而正防護。**

未四、如防護2　申一、徵

**如何防護？**

申二、釋

**謂不取相，不取隨好。若依是處發生種種惡不善法，令心流漏，即於此處修行律儀**[^6]**。防守根故，名修律儀。如是防護。**

未五、正防護2　申一、徵

**何者正防護？**

申二、釋

**謂由正念，防護於意，行平等位，是名正防護。**

巳二、第二略義2　午一、總標

**又略義者，謂若防護方便、若所防護事、若正防護。如是一切，總略為一，名根律儀。**

午二、別釋3　未一、防護方便3　申一、徵

**此中云何防護方便？**

申二、釋

**謂防守正念，常委正念。眼見色已不取其相，不取隨好；廣說乃至意知法已，不取其相，不取隨好。若依是處發生種種惡不善法，令心流漏，即於是處修行律儀。防守根故，名修律儀。**

申三、結

**如是名為防護方便。**

未二、所防護事3　申一、徵

**云何名為所防護事？**

申二、釋

**所謂眼色，乃至意法。**

申三、結

**如是名為所防護事。**

未三、正防護3　申一、徵

**此中云何名正防護？**

申二、釋

**謂如說言：由其正念，防護於意，行平等位。**

申三、結

**名正防護。**

卯三、辨二所攝5　辰一、標

**又根律儀略有二種。**

辰二、列

**一者、思擇力所攝，二者、修習力所攝。**

辰三、釋2　巳一、第一義2　午一、思擇力所攝

**思擇力所攝根律儀者，謂於境界深見過患，不能於此所有過患除遣斷滅。**

午二、修習力所攝

**修習力所攝根律儀者，謂於境界深見過患，亦能於此所有過患除遣斷滅。**

巳二、第二義2　午一、思擇力所攝

**又由思擇力所攝根律儀故，於所緣境，令煩惱纏不復生起、不復現前；而於依附所依隨眠，不能斷除、不能永拔**[^7]**。**

午二、修習力所攝

**由修習力所攝根律儀故，於所緣境，煩惱隨眠不復生起、不復現前；一切時分，依附所依所有隨眠，亦能斷除、亦能永拔。**

辰四、結

**如是思擇力所攝根律儀、修習力所攝根律儀，有此差別，有此意趣，有此殊異。**

辰五、簡

**當知此中，思擇力所攝根律儀，是資糧道所攝；修習力所攝根律儀，當知墮在離欲地攝。**

　　有此差別等者：前說初義、後義二門差別，名此差別。為欲除遣、斷滅、變吐，而修律儀，名此意趣。即彼二力所攝無能、有能，名此殊異。

寅三、於食知量4　卯一、徵

**云何名為於食知量？**

卯二、標

**謂如有一，由正思擇食於所食，不為倡蕩、不為憍逸、不為飾好、不為端嚴，乃至廣說。**

　　乃至廣說者：如前已說然食所食，為身安住、為暫支持、為除饑渴、為攝梵行、為斷故受、為令新受當不更生、為當存養力樂無罪安隱而住，即此廣說應知。

卯三、釋2　辰一、廣辨2　巳一、辨6　午一、由正思擇食於所食2　未一、徵

**云何名為由正思擇食於所食？**

未二、釋2　申一、思擇3　酉一、觀諸過患5　戌一、標

**正思擇者，如以妙慧等隨觀察段食過患。**

　　如以妙慧等隨觀察段食過患者：如下說有三種過患，謂受用種類過患、變異種類過患、追求種類過患。觀此一切，或觀隨一，是名等隨觀察段食過患。

**見過患已，深生厭惡，然後吞咽。**

戌二、徵

**云何名為觀見過患？**

戌三、列

**謂即於此所食段食，或觀受用種類過患、或觀變異種類過患、或觀追**[^8]**求種類過患。**

戌四、釋3　亥一、受用種類過患3　天一、徵

**云何受用種類過患？**

　　云何受用種類過患者：吞咽段物，是名受用。於爾所時，有其非一可惡穢相，是名受用種類[^9]過患。

天二、釋2　地一、明種類

**謂如有一，將欲食時，所受段食色香味觸皆悉圓滿，甚為精妙。從此無間進至口中，牙齒咀嚼，津唾浸爛，涎液纏裹，轉入咽喉。爾時此食先曾所有悅意妙相一切皆捨，次後轉成可惡穢相，當轉異時，狀如變吐。**

地二、觀過患

**能食士夫補特伽羅，若正思念此位穢相，於餘未變一切精妙所受飲食，初尚不能住食欣樂，況於此位。由如是等非一相貌漸次受用增上力故，令其飲食淨妙相沒，過患相生，不淨所攝。**

天三、結

**是名於食受用種類所有過患。**

亥二、轉變種類過患3　天一、徵

**云何轉變種類過患？**

　　云何轉變種類過患者：謂食所食，或變不淨，或生疾病，或不銷住，是名轉變種類過患。

天二、釋2　地一、明種類

**謂此飲食既噉食已，一分銷變，至中夜分或後夜分，於其身中，便能生起養育增長血肉筋脈骨髓皮等非一眾多種種品類諸不淨物。次後一分變成便穢，變已趣下展轉流出。**

地二、觀過患3　玄一、不淨可厭

**由是日日數應洗淨。或手、或足、或餘支節誤觸著時，若自若他皆生厭惡。**

玄二、多疾病生3　黃一、標

**又由此緣，發生身中多種疾病。**

黃二、釋

**所謂癰痤、乾癬、濕癬、疥癩、疽**[^10]**疔**[^11]**、上氣、疨嗽、皰漿、噦噎、乾銷、癲癇、寒熱、黃病、熱血、陰膇**[^12]**。**

黃三、結

**如是等類無量疾病，由飲食故，身中生起。**

玄三、不銷而住

**或由所食不平和故，於其身中不銷而住。**

天三、結

**是名飲食變異種類所有過患。**

亥三、追求種類過患4　天一、徵

**云何追求種類過患？**

天二、標

**謂於飲食追求種類有多過患。**

天三、列

**或有積集所作過患，或有防護所作過患，或壞親愛所作過患，或無厭足所作過患，或不自在所作過患，或有惡行所作過患。**

天四、釋6　地一、積集過患3　玄一、徵

**云何名為於食積集所作過患？**

玄二、釋2　黃一、寒熱逼惱2　宇一、舉為飲食

**謂如有一，為食因緣，寒時為寒之所逼惱，熱時為熱之所逼惱，種種策勵劬勞勤苦。營農、牧牛、商賈**[^13]**、計算、書數、雕印，及餘種種工巧業處，為得未得所有飲食，或為積聚。**

宇二、例飲食緣

**如為飲食，為飲食緣，當知亦爾。**

　　為飲食緣者：如有頌言：田事與金銀，牛馬珠環釧，女僕增諸欲，是人所耽樂。（陵本十九卷二十一頁1686）如是一切，名飲食緣應知。

黃二、不遂愁憂

**如是策勵劬勞勤苦，方求之時，所作事業若不諧遂；由是因緣，愁憂焦**[^14]**惱、拊胸傷歎、悲泣迷悶，何乃我功唐捐無果？**

玄三、結

**如是名為於食積集所作過患。**

地二、防護過患3　玄一、徵

**云何名為於食防護所作過患？**

玄二、釋

**謂所作業若得諧遂，為護因緣起大憂慮：勿我財寶當為王賊之所侵奪，或火焚燒，或水漂蕩，或宿惡作當令滅壞，或現非理作業方便當令散失，**

　　或宿惡作等者：宿不善業為因，名宿惡作。現邪方便為緣，名現非理作業方便。

**或諸非愛、或宿共**[^15]**財當所理奪，**

　　或諸非愛等者：怨讎惡友，名諸非愛。若諸財物從本以來與他共有，名宿共財。由是為因，慮為他奪，是名當所理奪。

**或即家中當生家火，由是當令財寶虧損。**

玄三、結

**如是名為於食防護所作過患。**

地三、能壞親愛過患4　玄一、徵

**云何於食能壞親愛所作過患？**

玄二、標

**謂諸世間，為食因緣多起鬥諍。父子、母女、兄弟、朋友尚為飲食互相非毀，況非親里為食因緣而不展轉更相鬥訟。**

玄三、釋

**所謂大族諸婆羅門、剎帝利種、長者、居士，為食因緣迭興違諍，以其手足塊刀杖等互相加害。**

玄四、結

**是名於食能壞親愛所作過患。**

地四、無有厭足過患3　玄一、徵

**云何於食無有厭足所作過患？**

玄二、釋

**謂諸國王剎帝利種，位登灌頂，亦於自國王都聚落不住喜足，俱帥**[^16]**兵戈，互相征討。吹以貝角，扣擊鐘鼓，揮刀、槃**[^17]**矟、放箭、\[矛+贊\]矛，車馬象步交橫馳亂；種種戈仗傷害其身，或便**[^18]**致死，或等死苦。復有所餘如是等類。**

玄三、結

**是名於食無有厭足所作過患。**

地五、不得自在過患3　玄一、徵

**云何因食不得自在所作過患？**

玄二、釋

**謂如一類，為王所使，討固牢城，因遭種種極熱脂油、熱牛糞汁及鎔銅鐵而相注灑，或被戈仗**[^19]**傷害其身，或便致死，或等死苦。復有所餘如是等類。**

玄三、結

**是名因食不得自在所作過患。**

地六、起諸惡行過患3　玄一、徵

**云何因食起諸惡行所作過患？**

玄二、釋2　黃一、明惡行2　宇一、舉身

**謂如有一，為食因緣，造作積集身諸惡行。**

宇二、例餘

**如身惡行，語、意亦爾。**

黃二、顯過患2　宇一、命終憂悔

**臨命終時，為諸重病苦所逼切。由先所作諸身語意種種惡行增上力故，於日後分，見有諸山、或諸山峰垂影懸覆、近覆、極覆。**

　　於日後分見有諸山等者：意地中說：若有先作惡不善業及增長已，彼於爾時，如日後分，或山山峰影等懸覆、遍覆、極覆。當知如是補特伽羅從明趣闇。（陵本一卷十五頁74）義應準知。謂日後分，彼日光明為山山峰影所障覆，如如漸次，有初中後障覆之相。若於初位，日未遍覆，但為山峰覆其少分，是名懸覆。於此位中，闇相輕微。次於中位，日已為山之所近覆，闇相轉重。乃至後位，闇相極重，故名極覆。如是從明趣闇，漸次位別，道理亦爾。

**便作是念：我自昔來依身語意所造諸業，唯罪非福。若有其趣，諸造惡者當生其中，我今定往。如是悔已，尋即捨命。**

宇二、墮諸惡趣

**既捨命已，隨業差別生諸惡趣。謂那落迦、傍生、餓鬼。**

玄三、結

**如是名為因食惡行所作過患。**

戌五、結

**如是段食，於追求時有諸過患，於受用時有諸過患，於轉變時有諸過患。**

酉二、觀少勝利4　戌一、標

**又此段食有少勝利。**

戌二、徵

**此復云何？**

戌三、釋

**謂即此身由食而住，依食而立，非無有食。**

　　謂即此身由食而住者：謂食與身能為任持，是名由食而住。食所建立，是名依食而立。

戌四、廣2　亥一、徵

**云何名為有少勝利？**

亥二、釋2　天一、總標身住

**謂即如是依食住身，最極久住或經百年。若正將養，或過少分，或有未滿而便夭沒。**

天二、略簡差別2　地一、修暫住行

**若唯修此身暫住行，非為妙行；若於如是身暫時住而生喜足，非妙喜足，亦非領受飲食所作圓滿無罪功德勝利。**

　　若唯修此身暫住行者：聞所成地說：一切有情住有三種。謂日別住、盡壽住、善法可愛生展轉住。（陵本十三卷二十二頁1160）當知此中，言暫住者，即日別住，謂由段食增上力故。

地二、修集梵行

**若不唯修身暫住行，亦不唯於身暫時住而生喜足，而即依此暫時住身，修集梵行令得圓**[^20]**滿，乃為妙行，亦妙喜足。**

　　若不唯修身暫住行等者：此中義顯應修善法可愛生展轉住，故說不唯修暫住行，及於暫住而生喜足。由是善法為因緣故，於現法中乃至能般涅槃，於後法中能往善趣，多有所作；是故此說修集梵行令得圓滿，乃為妙行，亦妙喜足。

**又能領受飲食所作圓滿無罪功德勝利。**

酉三、思擇諸相2　戌一、辨2　亥一、遮非所宜

**應自思惟：我若與彼愚夫同分，修諸愚夫同分之行，非我所宜；我若於此下劣段食少分勝利安住喜足，亦非我宜。**

　　又能領受飲食所作圓滿無罪功德勝利者：謂如下說，為當存養力樂無罪安隱而住食於所食應知。

亥二、顯正所宜5　天一、應求出離

**若於如是遍一切種段食過患圓滿知已，以正思擇，深見過患，而求出離。**

天二、應念報恩

**為求如是食出離故，如子肉想，食於段食。應作是念：彼諸施主，甚大艱難積集財寶，具受廣大追求所作種種過患。由悲愍故，求勝果故，如割皮肉及以刺血，而相惠施。**

　　由悲愍故者：謂彼施主於行者所起哀愍心故。如前已說他所哀愍應知。

**我得此食，宜應如是方便受用。謂應如法而自安處，無倒受用，報施主恩，令獲最勝大果、大利、大榮、大盛。**

　　謂應如法而自安處等者：謂若精勤修習如理作意，住沙門性、住出家性，是名如法而自安處。不染、不住、不耽、不縛、不悶、不著，亦不堅執，深見過患，了知出離，而受用之，是名無倒受用。修習如是正法行時，即是法爾報施主恩，由不虛受信施，令他生最勝福故。又由能作有情義利利益安樂，是名令他能獲大果、大利、大榮、大盛。

天三、應離染汙

**當隨月喻往施主家，盪滌身心，安住慚愧，遠離憍傲，**

　　當隨月喻往施主家等者：謂往施主家時，成就威儀，軌則圓滿，不求利養，不希恭敬，是名盪滌身心。其性澄清，遠離熱惱，故喻如月。

**不自高舉，不輕懱他。如自獲得所有**[^21]**利養，心生喜悅，如是於他所得利養，心亦喜悅。**

　　不自高舉不輕懱他等者：由不自恃及不懱他，是故於他所得利養，如自獲得，心生喜悅。

天四、應離嫌恨2　地一、遮非

**又應如是自持其心往施主家。豈有出家往詣他所，要望他施非不惠施，要望他敬非不恭敬，要多非少，要妙非麤，要當速疾而非遲緩。**

地二、顯正

**應作是心，往施主家：設不惠施，終不於彼起怨害心及瞋恚心而相嫌恨。勿我由此起怨害心及瞋恚心增上緣力，身壞已後生諸惡趣，多受困厄。設不恭敬而非恭敬，設少非多，設麤非妙，設復遲緩而非速疾，亦不於彼起怨害心及瞋恚心而相嫌恨。如前廣說。**

天五、應知其量3　地一、標

**又我應依所食段食，發起如是如是正行，及於其量如實了達。**

地二、釋

**謂我命根由此不滅，又於此食不苦耽著，纔能隨順攝受梵行。**

　　發起如是如是正行[^22]等者：謂如前說，以正思擇，深見過患，而求出離，乃至廣說。是名發起如是如是正行。又如下說，為身安住、為暫支持、為除饑渴、為攝梵行食於所食，乃至廣說。名於其量如實了達。謂我命根由此不滅者，此顯為身安住食於所食。又於此食不苦耽著者，此顯為暫支持食於所食。由於此中遠離自苦行邊，及與欲樂行邊，是故說言不苦耽著。纔能隨順攝受梵行者，此顯為除饑渴、為攝梵行食於所食。

地三、結

**如是我今住沙門性、住出家性，受用飲食，如法清淨，遠離眾罪。**

戌二、結

**由是諸相，以正思擇食於所食。**

　　如是我今住沙門性等者：謂於是處八支聖道安立可得，名沙門性。自能出離身中所有一切惡不善法，名出家性。

申二、所食5　酉一、徵

**云何所食？**

酉二、標

**謂四種食。**

酉三、列

**一者、段食，二者、觸食，三者、意等思食，四者、識食。**

酉四、簡

**今此義中意說段食。**

酉五、廣2　戌一、名段食

**此復云何？謂餅、麨、飯、羹、臛、糜、粥、酥油、糖、蜜、魚、肉、葅鮓、乳、酪、生酥、薑、鹽、酢等種種品類，和雜為摶，段段吞食；故名段食。**

戌二、食異名

**所言食者，所謂餐、噉、咀嚼、吞咽、嘗、啜**[^23]**、飲等名之差別。**

午二、不為倡蕩2　未一、徵

**云何名為不為倡蕩？**

未二、釋2　申一、舉為倡蕩2　酉一、辨相

**謂如有一樂受欲者，為受諸欲食於所食。彼作是思：我食所食，令身飽滿、令身充悅。過日晚時至於夜分，當與姝妙嚴飾女人共為嬉戲，歡娛受樂，倡掉縱逸。**

酉二、釋名

**言倡蕩者，於此聖法毗奈耶中，說受欲者欲貪所引、婬逸所引所有諸惡不善尋思。由此食噉所食噉時，令其諸根皆悉掉舉，令意躁擾、令意不安、令意不靜。若為此事食所食者，名為倡蕩食於所食。**

　　令意躁擾等者：欲等尋思擾亂其心，是名令意躁擾。非理分別，不住於捨，是名令意不安。煩惱猛盛，令心流漏，是名令意不靜。

申二、例名不為

**諸有多聞聖弟子眾，以思擇力，深見過患，善知出離，而食所食；非如前說諸受欲者食於所食；是故名為不為倡蕩。**

午三、不為憍逸等2　未一、徵

**云何名為不為憍逸、不為飾好、不為端嚴？**

未二、釋2　申一、舉為憍逸等3　酉一、總標

**謂如有一樂受欲者，為受諸欲食於所食。**

酉二、別辨2　戌一、憍逸2　亥一、辨相

**彼作是思：我今宜應多食所食、飽食所食，隨力隨能食噉肥膩，增房補益，色香味具精妙飲食。過今夜分至於明日，於角**[^24]**武事當有**[^25]**力能。所謂按摩、拍毱、托**[^26]**石、跳躑、蹴蹋、攘臂、扼腕、揮戈、擊劍、伏弩、控絃、投輪、擲索，依如是等諸角武事，當得勇健，膚體充實，長夜無病，久時少壯，不速衰老，壽命長遠，能多噉食，數數食已能正銷化，除諸疾患。**

亥二、結義

**如是為於無病憍逸、少壯憍逸、長壽憍逸而食所食。**

戌二、飾好端嚴2　亥一、釋2　天一、辨相

**既角武已，復作是思：我應沐浴。便以種種清淨香水沐浴其身；沐浴身已，梳理其髮；梳理髮已，種種妙香用塗其身；既塗身已，復以種種上妙衣服、種種華鬘、種種嚴具莊飾其身。**

天二、釋名

**此中沐浴、理髮、塗香，名為飾好；既飾好已，復以種種上妙衣服、華鬘、嚴具莊飾其身，名為端嚴。**

亥二、結

**如是總名為飾好故、為端嚴故食於所食。**

酉三、結顯

**彼既如是憍逸、飾好、身端嚴已，於日中分或日後分，臨欲食時，饑渴并至。於諸飲食極生希欲、極欣、極樂，不見過患，不知出離，隨得隨食。復為數數倡蕩、憍逸、飾好、端嚴，多食多飲，令身充悅。**

　　於諸飲食極生希欲等者：此中極生希欲，謂於未得諸飲食時。極欣，謂於已得未受用時。極樂，謂於已得正受用時。

申二、翻例不為2　酉一、例非

**諸有多聞聖弟子眾，以思擇力，深見過患，善知出離，而食所食；非如前說諸受欲者食於所食。**

酉二、顯正

**唯作是念：我今習近所不應習、所應斷食，為欲永斷如是食故。**

　　唯作是念等者：謂如前說，為憍逸故、為飾好故、為端嚴故食於所食，是名所不應習、所應斷食。諸有多聞聖弟子眾，為欲永斷如是所食，是故厭離、惡賤、驚恐，而作是念。

午四、為身安住2　未一、徵

**云何名為為身安住食於所食？**

未二、釋2　申一、名安住

**謂飲食已壽命得存，非不飲食壽命存故，名身安住。**

申二、顯所為

**我今受此所有飲食，壽命得存，當不夭沒；由是因緣，身得安住，能修正行，永斷諸食。**

　　永斷諸食者：前說諸受欲者食於所食，或為倡蕩、或為憍逸、或為飾好、或為端嚴，如是皆墮欲樂行邊，能壞梵行、能障梵行、能令種種諸惡不善尋思現行，永斷如是食故，是名永斷諸食。

午五、為暫支持2　未一、徵

**云何名為為暫支持食於所食？**

未二、釋2　申一、舉二存養3　酉一、標列

**謂略說有二種存養。一、有艱難存養，二、無艱難存養。**

酉二、辨相2　戌一、有艱難存養3　亥一、徵

**云何名為有艱難存養？**

亥二、釋3　天一、有苦

**謂受如是所有飲食，數增饑羸，困苦重病。**

天二、有染

**或以非法追求飲食，非以正法。**

　　或以非法追求飲食等者：此中非法，謂如前說，或依矯詐、或邪妄語、或假現相、或苦研逼、或利求利種種狀相應知。（陵本二十二卷十頁1919）

**得已，染愛、耽嗜、饕餮、迷悶、堅執、湎著受用。**

天三、有障

**或有食已，令身沈重，無所堪能，不任修斷；或有食已，令心遲鈍，不速得定；或有食已，令入出息來往艱難；或有食已，令心數為惛沈睡眠之所纏擾。**

亥三、結

**如是名為有艱難存養。**

　　得已染愛等者：樂著受用，是名染愛。喜樂堅著，是名耽嗜。希求更得，是名饕餮。不觀得失，是名迷悶。攝為己有，不能捨離，是名堅執。耽樂受用，無所顧惜，是名湎著。

戌二、無艱難存養3　亥一、徵

**云何名為無艱難存養？**

亥二、釋3　天一、無苦

**謂受如是所有飲食，令無饑羸，無有困苦及以重病。**

天二、無染

**或以正法追求飲食，不以非法。既獲得已，不染、不愛，亦不耽嗜、饕餮、迷悶、堅執、湎著而受用之。**

天三、無障

**如是受用，身無沈重，有所堪能，堪任修斷；令心速疾得三摩地；令入出息無有艱難；令心不為惛沈睡眠之所纏擾。**

亥三、結

**如是名為無艱難存養。**

酉三、料簡

**若由有艱難存養，壽命得存，身得安住，此名有罪，亦有染汙。若由無艱難存養，壽命得存，身得安住，此名無罪，亦無染汙。**

申二、名暫支持

**諸有多聞聖弟子眾，遠離有罪有染存養，習近無罪無染存養，由是故說為暫支持。**

午六、為除饑渴等2　未一、牒前總標2　申一、問

**問：云何習近如前所說無罪無染所有存養，以自存活？**

申二、答

**答：若受飲食，為除饑渴、為攝梵行、為斷故受、為令新受當不更生、為當存養力樂無罪安隱而住，如是習近無罪無染所有存養，而自存活。**

未二、隨標別釋5　申一、為除饑渴3　酉一、徵

**云何名為為除饑渴受諸飲食？**

酉二、釋

**謂至食時，多生饑渴，氣力虛羸，希望飲食。為欲息此饑渴纏逼、氣力虛羸，知量而食。如是食已，令於非時不為饑羸之所纏逼，謂於日晚或於夜分，乃至明日未至食時。**

酉三、結

**如是名為為除饑渴受諸飲食。**

申二、為攝梵行3　酉一、徵

**云何名為為攝梵行受諸飲食？**

酉二、釋

**謂如**[^27]**其量受諸飲食，由是因緣，修善品者，或於現法、或於此日**[^28]**，飲食已後，身無沈重，有所堪能，堪任修斷；令心速疾得三摩地；令入出息無有艱難；令心不為惛沈睡眠之所纏擾。由是速疾有力有能得所未得、觸所未觸、證所未證。**

酉三、結

**如是名為為攝梵行受諸飲食。**

申三、為斷故受3　酉一、徵

**云何名為為斷故受受諸飲食？**

酉二、釋2　戌一、出故受

**謂如有一，由過去世食不知量、食所匪宜、不銷而食；由是因緣，於其身中生起種種身諸疾病，所謂疥癩、皰漿、嗽等，如前廣說。**

　　所謂疥癩皰漿嗽等如前廣說者：如前轉變種類過患中，說有多種疾病應知。（陵本二十三卷八頁1967）

**由此種種疾病因緣，發生身中極重、猛利、熾然苦惱不可意受。**

戌二、明為斷

**為欲息除如是疾病，及為息除從此因緣所生苦受，習近種種良醫所說饒益所宜隨順醫藥，及受種種悅意飲食。由此能斷已生疾病，及彼因緣所生苦受。**

酉三、結

**如是名為為斷故受受諸飲食。**

申四、為令新受當不更生3　酉一、徵

**云何名為為令新受當不更生受諸飲食？**

酉二、釋

**謂如有一，由現在世安樂無病、氣力具足，不非量食、不食匪宜、亦非不銷而更重食，令於未來食住身中成不銷病，或於身中當生隨一身諸疾病，所謂疥癩、皰漿、嗽等，如前廣說。由是因緣，當生身中如前所說種種苦受，餘如前說。**

酉三、結

**如是名為為令新受當不更生受諸飲食。**

申五、為當存養力樂無罪安隱而住2　酉一、徵

**云何名為為當存養力樂無罪安隱而住受諸飲食？**

酉二、釋5　戌一、存養

**謂飲食已，壽命得存，是名存養。**

戌二、力

**若除饑羸，是名為力。**

戌三、樂

**若斷故受，新受不生，是名為樂。**

戌四、無罪

**若以正法追求飲食，不染、不愛，乃至廣說而受用之，是名無罪。**

戌五、安隱而住

**若受食已，身無沈重，有所堪能，堪任修斷，如前廣說，如是名為安隱而住。**

　　堪任修斷如前廣說者：謂如前說，令心速疾得三摩地，令入出息無有艱難，令心不為惛沈睡眠之所纏擾應知。

巳二、結

**是故說言：由正思擇食於所食，不為倡蕩、不為憍逸、不為飾好、不為端嚴，乃至廣說，是名廣辯於食知量。**

辰二、略義2　巳一、徵

**云何應知此中略義？**

巳二、釋3　午一、第一略義2　未一、標

**謂若所受食，若如是食，當知總名此中略義。**

未二、釋2　申一、所受食2　酉一、徵

**何者所食？**

酉二、配

**謂諸段食。即餅、麨、飯、羹、臛、糜、粥，如前廣說。**

申二、如是食2　酉一、徵

**云何而食？**

酉二、配

**謂正思擇食於所食，不為倡蕩、不為憍逸、不為飾好、不為端嚴，乃至廣說。**

午二、第二略義2　未一、標

**復次，應知此中略義，謂為攝受對治，為遠離欲樂行邊，為遠離自苦行邊，為攝受梵行，受諸飲食。**

未二、釋4　申一、為攝受對治2　酉一、徵

**云何為攝受對治受諸飲食？**

酉二、配

**謂如說言：由正思擇食於所食。**

申二、為遠離欲樂行邊2　酉一、徵

**云何為遠離欲樂行邊受諸飲食？**

酉二、配

**謂如說言：不為倡蕩、不為憍逸、不為飾好、不為端嚴食於所食。**

申三、為遠離自苦行邊2　酉一、徵

**云何為遠離自苦行邊受諸飲食？**

酉二、配

**謂如說言：為除饑渴、為斷故受、為令新受當不更生、為當存養若力若樂食於所食。**

申四、為攝受梵行2　酉一、徵

**云何為攝受梵行受諸飲食？**

酉二、配

**謂如說言：為攝梵行、為得無罪安隱而住食於所食。**

午三、第三略義3　未一、標

**復次，應知此中略義，謂有二種。**

未二、列

**一、無所食，二、有所食。**

未三、釋2　申一、別辨相2　酉一、無所食

**無所食者，謂一切種都無所食；無所食故，即便夭沒。**

酉二、有所食3　戌一、標列

**有所食者，有其二**[^29]**種。一、平等食，二、不平等食。**

戌二、別辨2　亥一、平等食

**平等食者，謂非極少食、非極多食、非不宜食、非不消食、非染汙食。**

亥二、不平等食

**不平等食者，謂或極少食、或極多食、或不宜食、或不消食、或染汙食。**

戌三、料簡2　亥一、辨2　天一、受用平等所食4　地一、非極少食

**當知此中，由平等食非極少食，令身饑羸未生不生，已生斷滅。**

地二、非極多食

**由平等食非極多食，身無沈重，有所堪能，堪任修斷，如前廣說。**

地三、非不宜食及不消食

**由平等食非不宜食、非不消食，能斷故受，不生新受；由是因緣，當得存養若力若樂。**

地四、非染汙食

**由平等食非染汙食，當得無罪安隱**[^30]**而住。**

天二、遠離不平等食4　地一、極少食

**由極少食，雖存壽命，而有饑羸，亦少存活。**

地二、極多食

**由極多食，如極重擔鎮壓其身，不能以時所食消變。**

地三、不消食及不宜食2　玄一、不消食

**由不消食，或住身中成不消病，或生隨一身諸病苦。**

玄二、不宜食2　黃一、例

**如不消食，由不宜食，當知亦爾。**

黃二、簡

**此不宜食有差別者，謂於身中集諸過患，由此復觸極重病苦。**

地四、染汙食

**由染汙食，非法追求諸飲食已，有染有愛、耽嗜、饕餮，如前廣說而受用之。**

亥二、結

**由此受用平等所食，及以遠離不平等食，故說於食平等所作。**

申二、顯諸句3　酉一、總標

**即此於食平等所作，廣以諸句宣示開顯，所謂說言：由正思擇食於所食，不為倡蕩、不為憍逸、不為飾好、不為端嚴，如前廣說。**

酉二、別配2　戌一、遮都無所食

**此中說言：由正思擇食於所食，不為倡蕩、不為憍逸、不為飾好、不為端嚴，為身安住、為暫支持。由此遮止都無所食。**

戌二、遮不平等食3　亥一、標

**若復說言：為除饑渴、為攝梵行，廣說乃至安隱而住。由此遮止不平等食。**

亥二、徵

**云何遮止不平等食？**

亥三、釋2　天一、遮3　地一、所食極少

**謂若說言：為除饑渴。由此遮止所食極少。**

地二、所食極多

**若復說言：為攝梵行。由此遮止所食極多。**

地三、不消而食食所匪宜

**若復說言：為斷故受、為令新受當不更生。由此遮止不消而食、食所匪宜。**

天二、顯3　地一、不極少食不極多食

**若復說言：為當存養、為當得力。由此顯示不極少食、不極多食。**

地二、消已而食及食所宜

**若復說言：為當得樂。由此顯示消已而食，及食所宜。**

地三、無染汙食3　玄一、標

**若復說言：為當無罪安隱而住。由此顯示無染汙食。**

玄二、徵

**所以者何？**

玄三、釋2　黃一、反顯2　宇一、染汙有罪

**若以非法追求飲食，得已染愛，如前廣說而受用之，名染汙食，亦名有罪。**

宇二、不安隱住

**若於善品勤修習者，於住空閑瑜伽作意、受持、讀誦、思惟義中，由彼諸惡不善尋思，令心流漏、令心相續，隨順、趣向、臨入而轉，由是因緣，不安隱住。**

黃二、別廣2　宇一、總標

**此安隱住復有二種。**

宇二、列釋

**一者、遠離所食極多，由是因緣，身無沈重，有所堪能，堪任修斷，如前廣說。二者、於食不生味著，由是因緣，遠離諸惡尋思擾動不安隱住。**

酉三、總結

**是故如此一切諸句，皆為宣示開顯於食平等所作。**

卯四、結

**如是名為廣略宣說於食知量。**

**瑜伽師地論科句披尋記卷第二十三**

[^1]: 「由」，磧砂作「中」。

[^2]: 「五識身相應地」，披尋記原作「意地」。

[^3]: 「聞」，磧砂作「聞號」。

[^4]: 「由」，磧砂作「中」。

[^5]: 「今」，磧砂作「令」。

[^6]: 「儀」，大正作「義」。

[^7]: 「拔」，磧砂作「伏」。

[^8]: 「追」，大正作「迫」。

[^9]: 「種類」，披尋記原作「種種」。

[^10]: 「疽」，大正作「疸」。

[^11]: 「疔」，磧砂作「丁」。

[^12]: 原字為\[病-丙+追\]，今取同義字。

[^13]: 「賈」，磧砂、大正、陵本作「估」。

[^14]: 「焦」，大正作「燋」。

[^15]: 「共」，磧砂作「失」。

[^16]: 「帥」，磧砂、大正、陵本作「師」。

[^17]: 「槃」，磧砂作「盤」。

[^18]: 「便」，磧砂作「更」。

[^19]: 「仗」，大正作「杖」。

[^20]: 「圓」，磧砂作「國」。

[^21]: 「有」，磧砂作「不」。

[^22]: 「發起如是如是正行」，披尋記原作「當起如是如是正行」。

[^23]: 「啜」，磧砂作「吮」。

[^24]: 「角」，磧砂作「諸」。

[^25]: 「有」，磧砂作「捔」。

[^26]: 「托」，磧砂作「託」。

[^27]: 「如」，大正作「知」。

[^28]: 「日」，磧砂作「目」。

[^29]: 「二」，磧砂作「一」。

[^30]: 「隱」，磧砂作「樂」。
