# 瑜伽師地論科句披尋記卷第六十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中三摩呬多地之二**

庚二、相違2　辛一、能障趣入2　壬一、正出障法

**復有五種定相違法。一、毀犯禁戒，二、無無間加行，三、無殷重加行，四、有沈沒，五、他所擾惱。**

　　他所擾惱者：謂於晝分多諸諠逸，於夜分中多蚊蝱等眾苦所觸，乃至廣說一切處所不隨順性。如本地分說應知。（陵本二十卷二十二頁1791）

壬二、舉彼對治

**復有三種遠離。一、住處遠離，二、見遠離，三、聞遠離。**

辛二、能障清淨2　壬一、略辨2　癸一、標列過失

**復次，心清淨行苾芻，略有五種等持相違厚重過失，能為定障。一、忿，二、慢，三、欲貪，四、薩迦耶見，五、不能堪忍。**

癸二、釋名厚重3　子一、標

**有五厚重三摩地相，由彼於此障礙而住，是故說名厚重過失。**

子二、徵

**云何五相？**

子三、列

**一者、獲得隨宜資具便生喜足；二者、好樂求諸善法；三、於身財無所顧戀；四、於生死及與涅槃，見大過失、最勝功德；五、於加行堪忍勤苦。**

壬二、廣釋2　癸一、別辨相5　子一、忿3　丑一、舉因緣

**此中忿者，謂懷忿故，若往他家不得利養，或得而少，或弊或遲，或不恭敬，由此便生顰蹙**[^1]**憤慼**[^2]**。**

丑二、明引發

**從此因緣，發恚尋思及害尋思，多隨尋伺。**

丑三、出過失

**彼由此故，先所未生勝三摩地不能得生，設彼已生還復退失。**

子二、慢3　丑一、舉因緣

**所言慢者，謂懷慢故，慢所制伏為性，於法不生恭敬，於諸師範尊重福田，不能時時身心卑屈敬問諮請：云何為善？云何不善？亦不勤求所有善法，由此不能解了引發三摩地義。**

丑二、明引發

**從此因緣，發起輕慢相應尋思，多隨尋伺。**

丑三、出過失

**彼由此故，先所未生，如前廣說。**

子三、欲貪4　丑一、舉因緣

**言欲貪者，謂懷貪故，多諸愛染，於身財等深生顧戀，由此於外五妙欲中多生散亂。**

丑二、明引發

**從此因緣，生欲尋思、眷屬尋思、國土尋思、族望家勢相應尋思，多隨尋伺。**

丑三、出過失

**彼由此故，先所未生，如前廣說。**

丑四、顯對治2　寅一、略標

**彼復不淨能為對治。**

寅二、別廣

**應知不淨略有三相。謂糞穢相、彼等流相、能依所依差別相。**

　　謂糞穢相等者：受用飲食變壞所成，名糞穢相。糜飯之所長養，名彼等流相。父母不淨和合所生，名能依所依差別相。如是三種，唯說身相應知。

子四、薩迦耶見2　丑一、舉因緣2　寅一、見相違6　卯一、世法難捨

**薩迦耶見者，謂由身見制伏因緣，會遇世法，便為高欣、下慼塗染。設欲棄捨，便為身見相違而住。**

卯二、親愛難捨

**又即於彼世法眾相，親愛恆流之所漂溺。設欲棄捨，便為身見相違而住。**

　　親愛恆流之所漂溺者：謂由愛結，無始時來墮駛流河，隨流漂溺故。

卯三、尋思難捨

**又即世法眾相所生不正尋思之所嬈**[^3]**惱。設欲棄捨，便為身見相違而住。**

卯四、散動難捨

**又即於彼世法眾相追求之時，種種擾亂散動所逼。設欲棄捨，便為身見相違而住。**

卯五、憂悲難捨

**又即由彼身見因緣，恆常執著世法所依無常諸取，由是因緣，為憂悲等之所逼惱。設欲棄捨，便為身見相違而住。**

　　恆常執著世法所依無常諸取者：欲取、見取、戒禁取，是名諸取。此所取事，世間八法之所依止，然有變異，故是無常。

卯六、垢穢難捨2　辰一、舉下地

**又復即彼為欲除遣下地垢穢勤修善時，於彼加行不生喜樂。於此所治設欲棄捨，便為身見相違而住。**

辰二、例上地

**如為除遣下地垢穢，為遣上地所有垢穢，當知亦爾。**

寅二、心顛倒

**由此因故，雖作是心：我當於彼生死、涅槃，觀大過失、觀勝功德，便復顛倒。**

丑二、出過失

**由此因緣，先雖獲得諸三摩地，然於未生聖諦現觀勝三摩地，不能得生。**

子五、不堪忍2　丑一、舉因緣

**不堪忍者，謂懷不忍故，雖已獲得聖諦現觀勝三摩地，不能堪忍蚊蝱等苦，捨離加行，多生懈怠。**

丑二、出過失

**由此因緣，於所未生入根本定不能生起，設復已生還即退失。**

癸二、出為障3　子一、前三過失

**前三過失，能為最初三摩地障。**

子二、次一過失

**次一過失，為諦現觀三摩地障。**

子三、後一過失2　丑一、第一義

**後一過失，為入根本三摩地障。**

丑二、第二義3　寅一、標因緣

**復有差別。謂有八種棄捨近住弟子因緣，於彼雜染之所染汙。由染汙故，彼便棄捨近住弟子，非無煩惱諸阿羅漢常善住念有如斯事。**

寅二、徵八種

**云何為八？**

寅三、列差別

**謂性於彼近住弟子有憎惡心，唯欲自身受於恭敬；如欲恭敬，欲受利養亦復如是；近住弟子多所毀犯、行不正行；又於近住諸弟子眾饒益損減，便有所須及與不須；於增上戒教授折伏不能堪忍；於增上心、增上慧住教授折伏不能堪忍；於營眾務所有擾惱不能堪忍。**

　　云何為八等者：欲受恭敬為一，欲受利養為二，多所毀犯、行不正行為三，不為所須為四，不忍增上戒教授折伏為五，不忍增上心教授折伏為六，不忍增上慧教授折伏為七，不忍眾務所有擾惱為八。此中初二，謂於自身；後六，謂於近住弟子。言於弟子饒益損減者，謂不恆常欲作饒益，有所須時，暫作饒益；若不須時，損而不益故。餘文易知。

己二、四靜慮攝2　庚一、舉嗢柁南

**復次，嗢柁南曰：**

**　數及所對治　支分廣建立　遠離苦散動　上支分差別**

庚二、長行別釋9　辛一、靜慮數2　壬一、問

**問：如先所說四種靜慮，何因緣故唯四靜慮，不增不減？**

壬二、答3　癸一、標

**答：由能究竟超苦樂故。**

癸二、徵

**所以者何？**

癸三、釋

**從初靜慮乃至第四，漸超苦樂方究竟故。**

辛二、靜慮所治4　壬一、初靜慮

**云何名初靜慮所治？謂有五種。一者、欲貪，二、欲、恚、害三種尋思，三者、憂苦，四者、犯戒，五者、散亂。**

壬二、第二靜慮

**云何第二靜慮所治？亦有五種。一、初靜慮貪，二、尋伺，三、苦，四、掉，五、定下劣性。**

壬三、第三靜慮

**云何第三靜慮所治？謂有四種。一、第二靜慮貪，二、喜，三、踊躍，四、定下劣性。**

壬四、第四靜慮

**云何第四靜慮所治？謂有五種。一、入息、出息，二、第三靜慮貪，三、樂，四、於樂發悟，五、定下劣性。**

　　於樂發悟者：謂樂作意應知。此能引心，故名發悟。

辛三、靜慮支分2　壬一、分別支4　癸一、初靜慮

**問：初靜慮有幾支？答：有五支。何等為五？一、尋，二、伺，三、喜，四、樂，五、心一境性。**

癸二、第二靜慮2　子一、問

**問：第二靜慮有幾支？**

子二、答2　丑一、出其四支

**答：有四支。何等為四？一、內等淨，二、喜，三、樂，四、心一境性。**

丑二、釋內等淨

**問：內等淨何法為自性？答：念、正知、捨為自性。**

癸三、第三靜慮

**問：第三靜慮有幾支？答：有五支。何等為五？一、念，二、正知，三、捨，四、樂，五、心一境性。**

癸四、第四靜慮

**問：第四靜慮有幾支？答：有四支。何等為四？一、捨清淨，二、念清淨，三、不苦不樂，四、心一境性。**

壬二、明廢立2　癸一、顯差別4　子一、初靜慮攝

**初靜慮中，念、正知、捨，由尋伺門之所引發，是故雖有而不宣說。**

子二、第二靜慮攝

**第二靜慮，由彼自性能有作業，又由踊躍心隨煩惱之所纏縛，是故顯示內等淨名。**

子三、第三靜慮攝2　丑一、顯說

**第三靜慮，心隨煩惱已遠離故，顯彼自相，是故說彼離喜貪故。**

丑二、簡非

**初靜慮中離欲貪故，非離喜貪。第二靜慮離尋伺貪故，非離喜貪。**

子四、第四靜慮攝

**第四靜慮，即彼顯示最極清淨。**

癸二、結隨應

**是故當知，一切靜慮彼皆隨轉，如其所應。**

辛四、靜慮建立2　壬一、問

**問：何因緣故，於四靜慮建立如是五支、四支？**

壬二、答6　癸一、約安住辨

**答：住所依故，住饒益故，住自性故。**

　　住所依故等者：初靜慮中，尋、伺二支，名住所依；喜、樂二支，名住饒益；心一境性支，名住自性。如是第二靜慮，內等淨支，名住所依；喜、樂二支，名住饒益；心一境性支，名住自性。第三靜慮，念、正知、捨，名住所依；樂，名住饒益；心一境性，名住自性。第四靜慮，捨、念清淨，名住所依；不苦不樂，名住饒益；心一境性，名住自性。後多差別，各有三種，於諸靜慮準此配釋應知。

癸二、約所緣辨

**復有差別。謂思惟所緣故，受用所緣故，於緣不散故。**

癸三、約所依辨

**復有差別。謂饒益所依故，增上心所依故，增上慧所依故。**

癸四、約對治雜染住辨3　子一、標

**復有差別。謂為對治三雜染住所對治故。**

子二、徵

**云何名為三雜染住所對治耶？**

子三、列

**一、染汙住，二、苦惱住，三、愚癡住。**

癸五、約受欲相似法辨2　子一、標

**復有差別。謂受欲者相似法故。**

子二、釋2　丑一、舉受欲者

**諸受欲者，略有三種正所作事，能顯彼是受用欲者。一、正求財寶；二、求財寶已，能正受用；三、於彼自在，隨意所為。**

丑二、例修靜慮

**如是修習諸靜慮者，亦有三種正所作事，當知依彼建立支分，如其所應。**

癸六、約對治自苦惱辨2　子一、標

**復有差別。謂為對治自苦惱行，應知建立諸靜慮支。**

子二、廣

**如是略有三種對治。一、對治闕減對治，二、身心逼惱對治，三、於外境界其心流散不寂靜對治。**

　　對治闕減對治者：謂於欲界有欲、恚、害三種尋思，無善尋伺以為對治，是名對治闕減。初靜慮中尋、伺二支，名對治闕減對治。如是後後靜慮所治能治，隨其所應，一切當知。

辛五、遠離欲惡不善法2　壬一、問

**問：何因緣故，初靜慮中說離欲已，復說遠離惡不善法？**

壬二、答5　癸一、約自相共相辨2　子一、標二相

**答：為欲顯示諸欲自相故，及為顯示諸欲過患相故。**

子二、隨難釋

**過患相者，由彼諸欲發起惡行，墜墮極下惡處所故，說名為惡；違善生故，復名不善。**

癸二、約初二雜染辨

**復有差別。為欲顯示煩惱雜染斷故，及為顯示先所積集業雜染斷故。**

癸三、約在家出家辨

**復有差別。為欲顯示諸在家者受用事門諸欲斷故，及為顯示諸出家者由尋思門諸欲斷故。**

癸四、約欲等尋思辨

**復有差別。為欲顯示欲尋思斷故，及為顯示恚、害尋思斷故。**

癸五、約外道諸仙辨

**復有差別。為欲顯示外道諸仙所得相故，及為顯示離彼退已行呪詛故。**

　　及為顯示離彼退已行呪詛故者：外道諸仙由憤恚故，退三摩地，現行詛呪，此即惡不善法所攝。為顯示彼，是故復說遠離惡不善法。

辛六、初定有苦2　壬一、問

**問：何因**[^4]**緣故，知初靜慮中苦根未斷？**

壬二、答3　癸一、標義

**答：彼品麤重未遠離故。**

癸二、簡難

**若於是處苦根已斷，便與第二靜慮住時應無差別。**

癸三、結成

**是故當知是處未斷。**

　　彼品麤重未遠離故等者：本地分說：若初靜慮已斷苦根，是則行者入初靜慮及第二時，受所作住差別應無。由二俱有喜及樂故。（陵本十一卷十一頁887）此中道理，如彼應釋。

辛七、諸定名動

**問：若尋伺等於初靜慮等中皆能攝益勝三摩地，又能攝受自地靜慮皆令清淨，何因緣故，世尊於彼顯示動名？答：此望他地，不望自地。**

　　此望他地不望自地者：攝事分說：謂外欲等散動斷故，立初靜慮為無動處。第二、第三靜慮中，後後所有諸動斷故，當知亦得名無動處。以要言之，緣所有定無動搖故，皆名無動。（陵本九十七卷十八頁7303）由是當知，世尊於彼諸定顯示動名，是密意說，由望他地，不望自地故。

辛八、勝上支分建立因緣2　壬一、問

**問：何因緣故，從欲界上於初靜慮等中，建立後後勝上支分？**

　　建立後後勝上支分者：謂初靜慮中，建立尋、伺支；第二靜慮中，建立內等淨支；第三靜慮中，建立捨、念、正知支；第四靜慮中，建立捨、念清淨支。如是後後望於前前，轉勝轉上。當知唯約念、正知、捨為論，以彼一切靜慮皆隨轉故。然彼後後勝於前前，是故建立後後勝上支分。

壬二、答2　癸一、標列

**答：當知略有三因緣故。一、所治能治故；**

　　所治能治故者：謂於第二靜慮，尋、伺是所治，內等淨為能治。如是後後靜慮所治能治，隨應當知，是名所治能治後後勝上。

**二、證得勝利故；**

　　證得勝利故者：如前已說：初靜慮中，念、正知、捨，由尋伺門之所引發，是故雖有而不宣說。第二靜慮，由彼自性能有作業，又由踊躍心隨煩惱之所纏縛，是故顯示內等淨名。第三靜慮，心隨煩惱已遠離故，顯彼自相，是故說彼離喜貪故。初靜慮中離欲貪故，非離喜貪。第二靜慮離尋伺貪故，非離喜貪。第四靜慮，即彼顯示最極清淨。是名證得勝利後後勝上。

**三、所證得故。**

　　所證得故者：如下說言，第二靜慮三摩地圓滿，第三靜慮饒益圓滿，第四靜慮清淨圓滿，是名所證得後後勝上。

癸二、明攝

**當知如是三種因緣，四靜慮中五支所攝，隨其所應。**

　　四靜慮中五支所攝等者：此中五支，且約四靜慮中建立支分自相為論，謂即尋、伺、念、正知、捨。第二靜慮內等淨支，第四靜慮捨、念清淨，唯是念、正知、捨建立差別，故不更說。前三因緣隨其所應，此五支攝，已如前釋。

辛九、靜慮差別3　壬一、三摩地圓滿

**問：初二靜慮有何差別？答：第二靜慮中三摩地圓滿有差別故。**

壬二、饒益圓滿

**問：第二、第三靜慮有何差別？答：第三靜慮饒益圓滿有差別故。**

壬三、清淨圓滿

**問：第三、第四靜慮有何差別？答：第四靜慮清淨圓滿有差別故。**

己三、種類差別攝5　庚一、修差別2　辛一、略標列

**復有四種修三摩地。一者、為得現法樂住故；二者、為得勝智見故；三者、為得分別慧故；四者、為證諸漏永盡故。**

辛二、明建立2　壬一、出所依3　癸一、標

**當知依四補特伽羅，建立四種修三摩地。**

癸二、徵

**云何四種補特伽羅？**

癸三、列

**謂苦速通，未**[^5]**得行跡、已見諦者。**

　　謂苦速通未得行跡等者：謂利根性補特伽羅，未得根本靜慮，所有行跡，名苦速通。如本地分說。（陵本二十六卷十一頁2203）彼已見諦，謂於初靜慮近分應知。

**復有異生，未得行跡、已得有情所緣無量、已離欲者。**

　　已得有情所緣無量者：謂即四無量中，有情緣無量應知。

**又樂遲通，已得行跡、已見諦者。又樂速通，已得行跡、已見諦者。**

壬二、隨難釋2　癸一、釋第二類

**此中異生，已得無量、已離欲者，若已證得死生智通，當知是名智見清淨。**

癸二、釋第三類2　子一、標有退

**若樂遲通行跡轉時，雖已見諦，由軟根故而名退法。**

子二、出對治

**由此因緣，復於欲界受想尋思，當住正念、當起正知。**

　　由軟根故而名退法者：本地分中說：有順退分定，謂有鈍根，下劣欲解，勤精進故，入初靜慮或所餘定，於喜、於樂、於勝功德不堪忍故，從靜慮退。如如暫入諸定差別，如是如是還復退失，乃至未善調練諸根。（陵本十二卷三頁973）其義應知。

庚二、離欲等差別2　辛一、離欲所顯2　壬一、標義

**復次，諸靜慮離欲所顯。**

壬二、廣辨2　癸一、標列

**當知離欲略有六種。一、自性離欲，二、損減離欲，三、任持離欲，四、昇進離欲，五、愚癡離欲，六、對治離欲。**

癸二、隨釋6　子一、自性離欲

**自性離欲者，謂於自性不淨非所受用事中諸厭背性；又於苦受諸厭背性；又若已離初靜慮染住，於第二靜慮等中，於尋伺等諸厭背性。是名自性離欲。**

子二、損減離欲

**損減離欲者，謂兩兩交會習婬欲法，除熱惱已諸厭背性。如是等類所餘應知，皆名損減離欲。**

子三、任持離欲

**任持離欲者，謂有**[^6]**受用美妙飲食極飽滿已，於餘飲食諸厭背性。如是等類所餘應知，皆名任持離欲。**

子四、昇進離欲

**昇進離欲者，謂已獲得勝上財寶，或尊貴位，於餘下劣諸厭背性。如是等類所餘應知，皆名昇進離欲。**

子五、愚癡離欲

**愚癡離欲者，謂於涅槃甚深功德不能解了，遂於涅槃生厭背性。如是等類所餘應知，皆名愚癡離欲。**

子六、對治離欲

**對治離欲者，謂由厭壞對治故，或由斷對治故，或由持對治故，或由遠分對治故，或由世間出世間道斷諸煩惱，如是皆名對治離欲。**

辛二、住等異名4　壬一、名住

**問：何因緣故，說諸靜慮名為住耶？答：繫心於內所緣境界，於外所緣不流散故。**

壬二、名三摩地

**問：何因緣故，說諸靜慮名三摩地？答：於所知事同分所緣一切影像，平等平等任**[^7]**持心故。**

壬三、名奢摩他

**問：何因緣故，說諸靜慮名奢摩他？答：為欲寂靜一切煩惱正安止故。**

壬四、名心一境性2　癸一、問

**問：何因緣故，說諸靜慮名心一境性？**

癸二、答2　子一、標列一切

**答：略有二種所緣境界。一、不定地所緣境界，二者、定地所緣境界。**

子二、簡取定地2　丑一、簡

**此中一境，所謂定地所緣境界，非第二境。**

丑二、釋

**繫心於此一所緣境，是故說名心一境性。**

庚三、從離欲退差別2　辛一、總標

**復次，當知此中，從離欲退，略有十種。**

辛二、列釋10　壬一、由麤重2　癸一、大種乖違麤重2　子一、標列

**謂或依止不平等故，從離欲退。**

子二、舉例

**謂如有一，遭極重病。如馬勝言：我於此定不能入證，將無我定當退失耶？**

癸二、性多麤重

**或復有一，性多麤重，於三摩地先不串習，彼由如是多麤重故，成其退法。**

壬二、由勝境2　癸一、標類

**或有所緣境界勝故，從離欲退。**

癸二、舉例

**謂如有一，值遇勝妙境界現前。如外道仙乃至獲得非想非非想處，遇觸少年美妙形色可愛母邑，從離欲退。**

壬三、由敬養2　癸一、標類

**或有獲得敬養故退。**

癸二、舉例

**謂如有一，從他獲得利養恭敬，即便退墮。如提婆達多。**

壬四、由輕毀2　癸一、標類

**或有遭遇輕毀故退。**

癸二、舉例

**謂如有一，或遭他罵、或瞋、或責，從離欲退。如外道仙，由憤恚故退三摩地，現行呪詛。**

壬五、由慢

**或慢故退。謂如有一，恃所得定自舉陵他。**

壬六、由增上慢

**或有增上慢故退。謂如有一，於諸勝定證差別中，起增上慢。**

壬七、由不作意

**或有不作意故退。謂如有一，於能入定行相作意不復思惟。**

壬八、由未串習

**或有未串習故退。謂如有一，安住始業新修善品。**

壬九、由自地煩惱數起

**或有自地煩惱數起故退。謂如有一，愛上靜慮乃至疑上靜慮。**

壬十、由壽等盡

**或有壽盡、福盡、業盡故退。謂如有一，從上生處退沒下生。**

庚四、補特伽羅差別4　辛一、難退難入

**復次，此中或有補特伽羅，下品煩惱、下品善法，多念艱辛然後方退，多念艱辛方能入定。**

辛二、難退易入

**或有補特伽羅，下品煩惱、上品善法，多念艱辛然後方退，經一念頃速能入定。**

辛三、易退難入

**或有補特伽羅，上品煩惱、下品善法，經一念頃速疾而退，多念艱辛方能入定。**

辛四、易退易入

**或有補特伽羅，上品煩惱、上品善法，經一剎那速疾而退，一剎那頃速能入定。**

庚五、起定差別2　辛一、標二種

**復有補特伽羅已得離欲，從定起已，或於一時，彼三摩地相間相雜作意而轉；或於一時，不相間雜。**

辛二、隨難釋3　壬一、標簡

**若遇聲緣，從定而起，與定相應意識俱轉，餘耳識生，非即彼定相應意識能取此聲。**

壬二、反釋

**若不爾者，於此音聲不領受故，不應出定。**

壬三、正成

**非取聲時即便出定。領受聲已，若有希望後時方出。**

丁三、略不說餘

**於此地中餘決擇文，更不復現。**

**攝決擇分中非三摩呬多地**

丙四、非三摩呬多地3　丁一、結前生後

**如是已說三摩呬多地決擇。非三摩呬多決擇，我今當說。**

丁二、隨類決擇2　戊一、辨差別12　己一、由自性

**或有由自性故，名不定地。謂五識身。**

己二、由闕輕安

**或有闕輕安故，名不定地。謂在欲界諸心心法。**

己三、由未發趣

**或有未發趣故，名不定地。謂受欲者。**

己四、由有散亂

**或有散亂故，名不定地。謂始業者雖修習定，而於五欲其心流散。**

己五、由有太聚

**或有太聚故，名不定地。謂始業者，於內境界略聚其心，便生沈沒。**

己六、由未得

**或未得故，名不定地。謂即散心相應諸法。**

己七、由未圓滿

**或未圓滿故，名不定地。謂未證得加行究竟作意。**

己八、由雜染

**或雜染故，名不定地。謂雖證得加行究竟果作意，而於彼定多生愛味。**

己九、由不自在

**或不自在故，名不定地。謂即由彼染汙心故，不得自在。**

己十、由不清淨

**或不清淨故，名不定地。謂未永害煩惱隨眠。**

己十一、由出定

**或出定故，名不定地。謂從已得三摩地起而不退失。**

己十二、由有退

**或有退故，名不定地。謂從所得三摩地退。**

戊二、明所應11　己一、應正取相

**復次，此中依止初不定地，為安住心，應正取相。謂青瘀相、或膿爛相，廣說如前。**

　　廣說如前者：謂於其外諸不淨物，由青瘀等種種行相，發起勝解。如本地分廣說其相應知。（陵本三十卷十四頁2527）

己二、應勤修習2　庚一、為得作意

**依止第二不定地故，為得作意，應勤修習。**

庚二、為得根本

**依止第三不定地故，為得根本，應勤修習。**

己三、應住念知

**依止第四現在前故，最初應正安住其念，為無亂故，略攝其心；由正知故，速疾攝受。**

己四、應修舉相

**依止第五現在前故，應當思惟淨妙之相，又應善達沈沒之相。**

　　應當思惟淨妙之相者：謂於佛法僧勝功德田，作意思惟發生歡喜故。

己五、應念教授等

**依止第六現在前故，於師教授能不忘失，應當安住猛利護念如理方便，應當無間、殷重修習。**

己六、應無喜足

**依止第七現在前故，應於微劣所得定中，不生喜足。**

己七、應離雜染

**依止第八現在前故，於諸雜染應觀過失；設生愛味，所有雜染尋即除遣，不應戀著。**

己八、應無間修等

**依止第九現在前故，於三摩地應無間修，又應善巧通達其相。**

己九、應修諦善巧

**依止第十現在前故，應當猛利修諦善巧。**

己十、應不放逸

**依第十一現在前故，為令不退，應不放逸。**

己十一、應修遠離等

**依第十二現在前故，即為彼事，應修遠離如理作意，應隨順前修習無間、殷重方便。**

丁三、略不說餘

**於此地中餘決擇文，更不復現。**

**攝決擇分中有心地**

丙五、有心地3　丁一、結前生後

**如是已說非三摩呬多地決擇。有心地決擇，我今當說。**

丁二、決擇差別2　戊一、標列

**當知諸心差別而轉，略由五相。一、由世俗道理建立故；二、由勝義道理建立故；三、由所依能依建立故；四、由俱有建立故；五、由染淨建立故。**

戊二、隨釋2　己一、世俗道理建立

**云何世俗道理建立？謂依世俗道理建立諸心差別轉義，當知如前意地已說。**

　　依世俗道理等者：如前意地已說：根不壞，境現前，能生作意正起，爾時從彼識乃得生，乃至廣說。（陵本三卷五頁204）其義應知。

己二、勝義道理建立3　庚一、標說

**勝義道理建立差別，我今當說。**

庚二、徵起

**云何名為勝義道理建立差別？**

庚三、廣釋3　辛一、建立所依能依差別2　壬一、釋3　癸一、出體

**謂略有二識。一者、阿賴耶識，二者、轉識。**

癸二、辨依

**阿賴耶識是所依，轉識是能依。此復六**[^8]**種，所謂眼識乃至意識。**

癸三、舉喻

**譬如水浪依止瀑**[^9]**流，或如影像依止明鏡。**

壬二、結

**如是名依勝義道理，建立所依能依差別。**

辛二、建立諸識俱有差別2　壬一、釋2　癸一、識俱轉3　子一、辨識名2　丑一、約總說

**復次，此中諸識，皆名心、意、識。**

丑二、約勝說3　寅一、名心3　卯一、標

**若就最勝，阿賴耶識名心。**

卯二、徵

**何以故？**

卯三、釋

**由此識能集聚一切法種子故，於一切時緣執受境，緣不可知一類器境。**

寅二、名意

**末那名意，於一切時執我我所及我慢等，思量為性。**

寅三、名識

**餘識名識，謂於境界了別為相。**

子二、釋俱轉2　丑一、約諸識辨

**如是三種，有心位中心、意、意識，於一切時俱有而轉。若眼識等轉識不起。彼若起時，應知彼增俱有而轉。如是或時四識俱轉，乃至或時八識俱轉。**

丑二、約意識辨

**又一意識，於一時間分別一境，或二或多、自境他境，故說意識不可思議。**

子三、釋妨難2　丑一、問

**問：若彼末那，於一切時思量為性，相續而轉。如世尊說出世末那，云何建立？**

丑二、答2　寅一、釋得名2　卯一、名不如義

**答：名假施設，不必如義。**

卯二、正思量義

**又對治彼，遠離顛倒正思量故。**

寅二、釋為依

**即此末那任持意識，令分別轉，是故說為意識所依。**

　　名假施設不必如義者：謂思量義是末那義。然出世末那不執我我所及我慢等，義無思量，故作是說。

癸二、受俱轉2　子一、轉識相應受

**又諸轉識，或於一時一切唯與樂受相應俱有而轉，或於一時亦有苦受，或於一時亦有不苦不樂等受相應俱轉。**

子二、阿賴耶識相應受3　丑一、標體性

**阿賴耶識相應受，於一切時唯是不苦不樂，唯是異熟生。**

丑二、顯恆轉

**此於一切識流轉時，或樂俱行、或苦俱行、或非苦樂俱行位中，恆相續流，乃至命終無有斷絕。**

丑三、簡差別

**所餘三受，當知思惟之所引發，非是俱生，時時作意引發現前。彼俱生受極微細故，難可分別。**

壬二、結

**如是等類，當知是名勝義道理，建立諸識俱有差別。**

辛三、建立染淨差別2　壬一、釋2　癸一、雜染2　子一、阿賴耶識

**復次，阿賴耶識無有煩惱而共相應。**

子二、末那識2　丑一、出體性2　寅一、舉相應2　卯一、標

**末那恆與四種任運煩惱相應，於一切時俱起不絕。**

卯二、列

**謂我我所行薩迦耶見、我慢、我愛、不共無明。**

寅二、明彼性2　卯一、顯正

**是諸煩惱，與善、不善、無記識俱而不相違，其性唯是隱沒無記，任運而起。**

卯二、簡餘

**當知諸餘分別所起，隨眾緣力差別而轉。**

　　當知諸餘分別所起等者：謂除末那相應四煩惱外，餘識相應分別所起煩惱，隨彼根、境種種緣力差別而轉，非唯阿賴耶識種子所引，故不說彼任運而起。

丑二、明難治3　寅一、標

**又與末那相應俱有遍行任運四種煩惱，世間治道尚不能為損伏對治。**

寅二、徵

**何以故？**

寅三、釋2　卯一、標相

**已離欲者猶現行故，隨所生處，是諸煩惱即此地攝。當知此地已離欲者，此地煩惱現行不絕。**

卯二、顯義2　辰一、明任運

**何以故？此諸煩惱，唯阿賴耶識種子所引，於一切時任運而生，非所對治及能對治境界緣力差別轉故。**

辰二、明恆轉

**諸離欲者，世間治道若現在前、若不現前，此諸煩惱現行不絕。**

癸二、清淨2　子一、有學

**若諸有學已見跡者，出世間道現在前時，此諸煩惱不得現行。從彼出已，還復現行。善通達故，未永斷故。**

子二、無學2　丑一、標不現行

**若諸無學，此一切種皆不現行。**

丑二、釋彼頓斷

**是諸煩惱，當知唯離非想非非想處欲故，一時頓斷，非如餘惑漸漸而斷。**

壬二、結

**如是等類，當知是名建立雜染、清淨差別。**

丁三、略不說餘

**於此地中餘決擇文，更不復現。**

**攝決擇分中無心地**

丙六、無心地3　丁一、結前生後

**如是已說有心地決擇。無心地決擇，我今當說。**

丁二、正廣決擇2　戊一、舉心不生2　己一、問

**問：心不生因，凡有幾種？由幾種因，心不得生？**

己二、答5　庚一、標

**答：心不生因，略有七種；由此因故，心不得生。**

庚二、徵

**何等為七？**

庚三、列

**謂緣闕故，心不得生；如是作意闕故、未得故、相違故、斷故、滅故、已生故，心不得生。**

庚四、釋7　辛一、由緣闕3　壬一、徵

**云何由緣闕故，心不得生？**

壬二、釋

**謂內眼處壞，若外色處不現在前；廣說乃至內意處壞，若外法處不現在前；爾時由彼所生眼識乃至意識終不得生。**

壬三、結

**如是名為由緣闕故，心不得生。**

辛二、由作意闕3　壬一、徵

**云何作意闕故，心不得生？**

壬二、釋

**謂雖有內眼處不壞，外色處現前；廣說乃至內意處不壞，外法處現前；若無能生作意正起，爾時由彼所生眼識乃至意識終不得生。**

壬三、結

**如是名為作意闕故，心不得生。**

辛三、由未得3　壬一、徵

**云何由未得故，心不得生？**

壬二、釋2　癸一、依世間道2　子一、初靜慮攝2　丑一、明欲證得

**謂如有一，於下欲界思惟麤相，於初靜慮思惟靜相，為欲證得初靜慮故。**

丑二、顯不得生

**若於此道不極作意，若修、若習、若多修習，不善修故，於初靜慮未能證得；由未得故，初靜慮俱心不得生。**

子二、第二靜慮等攝

**又如有一，於初靜慮、第二、第三、第四靜慮、空無邊處、識無邊處、無所有處思惟麤相，於第二靜慮乃至非想非非想處思惟靜相，如前廣說。**

癸二、依出世道2　子一、明欲證得

**又如有一，遍於一切薩迦耶中思惟苦相，於薩迦耶滅涅槃界思惟靜相；為斷一切薩迦耶故，為欲證得涅槃界故。**

子二、顯不得生

**若於此道不極作意，若修、若習、若多修習，不善修故，不能盡證一切涅槃；由未證故，於諸結、縛，及與隨眠、隨煩惱、纏永解脫心便不得生。**

壬三、結

**如是名為由未得故，心不得生。**

辛四、由相違3　壬一、徵

**云何由相違故，心不得生？**

壬二、釋2　癸一、約三受辨2　子一、於樂受位

**謂如有一，觸能隨順樂受諸觸，受樂受時，樂受相應心現在前；爾時苦受、非苦樂受相應之心，以相違故，便不得生。**

子二、於苦受等位

**如是若觸能順苦受、不苦不樂受觸，如前廣說；爾時樂受、非苦樂受，樂受、苦受相應之心，以相違故，便不得生。**

　　如前廣說者：此中廣說，謂彼苦受、不苦不樂受相應心現在前應知。

癸二、約二纏辨2　子一、於貪纏位

**又如有一，貪纏所纏，貪纏相應心現在前；爾時瞋纏相應之心，以相違故，便不得生。**

子二、於瞋纏位

**如是若有瞋纏所纏，廣說乃至爾時貪纏相應之心，以相違故，便不得生。**

壬三、結

**如是名為由相違故，心不得生。**

辛五、由永斷3　壬一、徵

**云何斷故，心不得生？**

壬二、釋

**謂如有一，由善修習八聖支道故，證得無餘貪欲、瞋恚、愚癡永盡；彼於爾時，有貪、有瞋、有癡心等隨一心法，諸隨煩惱所染汙心，彼由已斷、已遍知故，皆不得生。**

壬三、結

**如是名為由永斷故，心不得生。**

辛六、由滅盡3　壬一、徵

**云何滅故，心不得生？**

壬二、釋2　癸一、間斷滅

**謂如有一，生無想天、入無想定、入滅盡定；於其中間經爾所時，由斷滅故，心不得生。**

癸二、畢竟滅

**又如有一，於無餘依涅槃界中已般涅槃；彼於爾時，畢竟滅故，心不得生。**

壬三、結

**如是名為由滅盡故，心不得生。**

辛七、由已生3　壬一、徵

**云何由已生故，心不得生？**

壬二、釋2　癸一、標

**所謂一切已生之心，於現在生剎那已後，必成滅法。**

癸二、辨2　子一、生不更生

**彼現在時，由已生故，更**[^10]**不可生。**

子二、滅終不生

**彼若滅已，亦已生故，終不可生。**

壬三、結

**如是名為由已生故，心不得生。**

庚五、結

**應知由此七因緣故，心不得生。**

戊二、翻心得生2　己一、標

**與此相違七因緣故，隨其所應，諸心得生。**

己二、列

**謂緣不闕故、作意不闕故、已證得故、不相違故、未斷滅故、未滅盡故、未已生故。**

丁三、略不說餘

**於此地中餘決擇文，更不復現。**

**瑜伽師地論科句披尋記卷第六十三**

[^1]: 「蹙」，大正作「慼」。

[^2]: 「慼」，大正、陵本作「憾」。

[^3]: 「嬈」，大正作「燒」。

[^4]: 大正無「因」字。

[^5]: 「未」，大正、陵本作「已」。

[^6]: 「有」，大正作「諸有」。

[^7]: 「任」，大正作「住」。

[^8]: 「六」，大正、陵本作「七」。

[^9]: 「瀑」，大正作「暴」。

[^10]: 「更」，大正作「便」。
