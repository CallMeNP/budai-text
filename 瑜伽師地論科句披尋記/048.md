# 瑜伽師地論科句披尋記卷第四十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地第二持隨法瑜伽處住品第四之二**

辰三、增上戒住2　巳一、問

**問：增上戒住菩薩轉時，當知何行、何狀、何相？**

巳二、答2　午一、略說2　未一、別辨相9　申一、意樂清淨2　酉一、出意樂3　戌一、標

**答：若諸菩薩，先於極歡喜住，由十種心意樂，已得意樂清淨。**

戌二、徵

**何等為十？**

戌三、列

**一者、於一切師長尊重福田，不行虛誑意樂；二者、於同法菩薩忍辱柔和，易可共住意樂；三者、勝伏一切煩惱及隨煩惱眾魔事業，心自在轉意樂；四者、於一切行深見過失意樂；五者、於大涅槃深見勝利意樂；六者、於諸妙善菩提分法，常勤修習意樂；七者、即於彼修為隨順故，樂處遠離意樂；八者、於諸世間有染尊位利養恭敬，無所顧戀意樂；九者、遠離下乘，趣證大乘意樂；十者、欲作一切有情一切義利意樂。**

酉二、明清淨

**如是十種無倒意樂依心而轉，是故說為意樂清淨。**

　　如是十種無倒意樂等者：十地經說：若菩薩已具足初地，欲得第二地者，當生十種直心。何等為十？一、直心，二、柔軟心，三、調柔心，四、善心，五、寂滅心，六、真心，七、不雜心，八、不希望心，九、勝心，十、大心。菩薩生是十心，得入第二菩薩離垢地。此中十種無倒意樂，如次應知。

申二、性戒具足

**即由如是十種意樂成上品故，極圓滿故，是諸菩薩入證第二增上戒住。於此住中，性戒具足。**

申三、離一切犯

**極少邪惡業道所攝諸惡犯戒尚不現行，況中上品。又於十種圓滿業道，自性顯現。**

　　性戒具足至自性顯現者：此說律儀戒淨應知。遠離殺生乃至遠離邪見，是名十種圓滿業道。於此業道清淨現行，不由思擇，是名自性顯現。

申四、了知因果業道2　酉一、於因果

**菩薩如是性**[^1]**戒具足，能以妙慧，於染不染、惡趣善趣，及諸乘中諸業現行、若因若果、修證安立，如實了知。**

酉二、於業道

**於異熟果及等流果如是諸業，如實了知。**

申五、受行淨業2　酉一、自能受

**自能現斷諸不善業，自能現受一切善業。**

酉二、樂勸他

**即於其中樂勸導他，能正勸導。**

　　能以妙慧至能正勸導者：此說攝善戒淨應知。言若因者，謂染不染。言若果者，謂惡善趣。言修證者，謂於諸乘。言安立者，謂即於彼四諦差別。於此一切皆如實知。又於能與異熟、等流果業，亦如實知。自能遠離不善業道，安住諸善業道；亦令他人能正遠離，能正安住；是故於中樂勸導他，能正勸導。

申六、照愍眾苦

**於其種種不平等業現行過失之所染汙諸有情界，若興若衰，等無差別，一切皆墮第一義苦，并住艱辛，種種艱辛之所逼切，甚可哀愍。於彼獲得廣大哀愍，如實觀照。**

　　於其種種不平等業至如實觀照者：此說饒益有情戒淨應知。五取蘊苦，是名第一義苦。生艱辛苦無量差別，如有尋有伺地說。（陵本九卷十一頁677）依彼當知，種種艱辛之所逼切。

申七、善根清淨2　酉一、指同前

**是諸菩薩安住如是增上戒住，廣見諸佛、善根清淨，如前應知。**

酉二、喻差別

**此差別者，謂如世間善巧工匠，以所鍊金置迦肆娑，置於火中數數燒鍊，轉更明淨。如是菩薩善根清淨，當知亦爾。**

申八、受生

**於此住中，淨心意樂成滿趣入。在所生處多作輪王，王四大洲。以自在力，令多有情止息犯戒不善業道，勸彼受行諸善業道。**

申九、威力

**當知威力過前十倍。**

未二、結略義

**當知是名略說菩薩增上戒住。謂意樂淨故；性戒具足故；離一切種毀犯戒垢故；一切業道、一切因果了知通達故；於諸淨業能自受行，亦樂勸他令其受行故；於有情界諸業所生眾苦艱辛，得大哀愍，如實觀照故；善根清淨故；受生故；威力故。**

午二、廣指2　未一、指

**若廣宣說，如十地經離垢地說。**

未二、配

**遠離一切犯戒垢故，名離垢地。由離一切犯戒垢故，即此名為增上戒住。彼離垢地，當知即此增上戒住。**

辰四、增上心住2　巳一、問

**問：增上心住菩薩轉時，當知何行、何狀、何相？**

巳二、答2　午一、略說2　未一、別辨相9　申一、淨心思惟成滿趣入4　酉一、標

**答：若諸菩薩，先於增上戒住，已得十種清淨意樂，作意思惟解了通達。復由餘十淨心意樂作意思惟成上品故，極圓滿故，過增上戒住，入增上心住。**

酉二、徵

**何等為十？**

酉三、列

**一者、作意思惟：我於十種淨心意樂已得清淨；二者、作意思惟：我於十種淨心意樂已清淨故，能不退失；三者、作意思惟：我於一切漏有漏法心不趣入，於違背中能正安住；四者、作意思惟：我能於彼修對治中，識正安住；五者、作意思惟：我能於彼所修對治，不復退失；六者、作意思惟：我於如是堅固對治，不為一切漏有漏法、一切魔軍之所勝伏；七者、作意思惟：我今能於一切佛法，其心無有怯劣而轉；八者、作意思惟：我今能於一切苦行，無有怯弱；九者、作意思惟：我心一向於大乘中深生信解，終不愛樂餘下劣乘；十者、作意思惟：我於一切利有情事，深心愛樂。**

酉四、結

**由此十種淨心意樂作意思惟，能入菩薩增上心住。**

　　復由餘十淨心意樂等者：十地經說：菩薩善清淨心行第二地已，欲得第三菩薩地，當起十種深念心。何等為十？一、淨心，二、不動心，三、厭心，四、離欲心，五、不退心，六、堅心，七、明盛心，八、淳厚心，九、快心，十、大心。菩薩以是十種深念心，得入第三地，十地經論一一別釋。此說十種淨心意樂，如次應知。

申二、通達諸行佛智及有情界2　酉一、正通達3　戌一、於諸行

**菩薩安住增上心住，能以種種過患行相壞一切行，於彼諸行深心厭離。**

　　種種過患行相者：十地經說：正觀有為法，一切行無常、苦、不淨，無常敗壞不久住，念念生滅，不從前際來，不去至後際，現在不住。如是正觀一切諸行，此應準釋。

戌二、於佛智

**於佛妙智，能以種種勝利行相，見大勝利。又於其中，能以淳淨一味欲樂，深生愛慕。**

　　種種勝利行相者：十地經說：是菩薩見如來智慧不可思議，無等、無量、難得、無雜、無惱、無憂，能至無畏安隱大城，不復轉還，見能救無量苦惱眾生。此應準釋。

戌三、於有情

**於有情界，能以種種苦惱行相，觀為有苦；於諸有情興悲戀心，生依義心。**

　　種種苦惱行相等者：十地經說：見一切有為行無量苦惱，復於一切眾生轉生殊勝十心。所謂眾生可愍、孤獨、無救，生殊勝心；恆常貧窮，生殊勝心；三毒之火熾然不息，生殊勝心；閉在三有牢固之獄，生殊勝心；常為煩惱諸惡稠林所覆，生殊勝心；無正觀力，生殊勝心；遠離善法心無喜樂，生殊勝心；失諸佛妙法，生殊勝心；而常隨順世間水流，生殊勝心；失涅槃方便，生殊勝心；是名生殊勝十心。此應準釋。

酉二、明所作

**於一切行無有放逸，為大菩提熾然精進，於諸有情能起廣大悲愍意樂。**

　　於一切行無有放逸等者：此顯正通達已，能正所作。由於諸行深厭離欲，是故於彼無有放逸。由於佛智見勝利故，深愛慕故，是故為彼熾然精進。由於有情觀有苦故，是故於彼能起廣大悲愍意樂。

申三、推求有情脫苦方便

**觀諸有情解脫眾苦究竟方便，唯是一切煩惱諸纏無障礙智；觀彼解脫能圓證者，唯於法界一切分別現行雜染生起對治無分別慧；觀能成辦彼智光明，唯是無倒勝三摩地；觀所引發一切靜慮、等持、等至，皆菩薩藏聽聞為先，皆聞正法以為緣起。**

申四、恭敬正法訪求無倦3　酉一、發大精進

**觀見是已，發大精進訪求多聞。為聞正法，不惜身命，無有資財內外愛物而不能捨，無有師長不誓承事，無有尊教不誓奉行，無有身苦而不誓受。**

酉二、歡喜踊躍

**若聞佛法一四句頌，歡喜踊**[^2]**躍，勝得三千大千世界充滿其中大珍寶聚。聞一句法是佛所說，能引正等覺，能淨菩薩行，歡喜踊**[^3]**躍，勝得一切釋、梵、護世轉輪王等極尊貴位。**

酉三、堪忍大苦2　戌一、設告言

**設有告言：善男子聽！我有一句佛所說法，能引正等覺，能淨菩薩行，汝欲聞不？汝今若能投大火坑受大苦者，當為汝說。**

戌二、如應答

**菩薩聞已，歡喜踊**[^4]**躍，答言：我能！我若得聞如前所說一句法義，正使火坑量等三千大千世界滿中熾火，我從梵天尚投身入，況小火坑。為求佛法，尚應久處大那落迦受大苦惱，況餘小苦而不應受。**

申五、能正修行及得安住2　酉一、如實思惟

**菩薩發起如是精進，求正法已；復能如實如理思惟，要正修行法隨法行，方得名為隨順佛法，非但聽聞文字、音聲而得清淨。**

酉二、依聞修習

**如是知已，即依所聞正緣法相，遠離諸欲惡不善法，廣說乃至能得世俗四種靜慮、四無色定，及四無量、五種神通具足安住。**

申六、隨願受生2　酉一、觀為義利

**既多住已，復還棄捨諸靜慮等、等持、等至，願自在力還來欲界。觀彼彼處，若為有情能作義利，若能圓滿菩提分法，即便往生。非但自在而生彼處。**

酉二、明斷諸縛

**如是菩薩離欲貪故，名斷欲縛；棄捨靜慮、等持、等至故，名斷有縛。菩薩先從勝解行地，於法真如修勝解故，已斷見縛，邪貪恚癡畢竟不轉。**

　　如是菩薩離欲貪故至畢竟不轉者：此釋前說願自在力因緣應知。

申七、善根清淨2　酉一、指同前

**廣見諸佛、善根清淨，如前應知。**

酉二、喻差別

**此差別者，謂如世間善巧工匠，先所燒鍊手中真金垢穢斯盡，稱量等住。如是菩薩善根清淨，當知亦爾。**

申八、受生

**受生多分作釋天帝，善化有情，令離欲貪。**

申九、威力

**所有威力，於前住中已說千數，當知此中有百千數。**

未二、結略義

**當知是名略說菩薩增上心住。謂心意樂作意思惟成滿趣入故；於一切行諸有情界及大菩提，能正通達故；於諸有情脫苦方便，能正推求故；於正法中起大恭敬，訪求無倦故；能正修行法隨法行，於其世俗諸靜慮等、等持、等至、無量神通，能引能住故；棄捨於彼，願自在力隨樂受生故；善根清淨故；受生故；威**[^5]**力故。**

午二、廣指2　未一、指配

**若廣宣說，如十地經發光地說。由發聞行正法光明、等持光明之所顯示，是故此地名發光地。由內心淨能發光明，是故說名增上心住。**

未二、釋名

**由此義故，名發光地；即由此義，當知復名增上心住。**

辰五、覺分相應增上慧住2　巳一、問

**云何菩薩覺分相應增上慧住？**

巳二、答2　午一、略說2　未一、別辨相13　申一、由法明入成滿得入2　酉一、明趣入

**謂諸菩薩，先於增上心住，以求多聞增上力故，已得十法明入。由此十法明入成上品故，極圓滿故，超過增上心住，入初增上慧住。**

酉二、釋略義

**如是十法明入文辭，如契經說，應知其相。**

　　如是十法明入文辭等者：謂依智明，能入如來所說法中，名法明入。十地經說：若菩薩得第三菩薩地，具足清淨明已，欲得第四菩薩地者，當以十法明入，得入第四地。何等為十？一、思量眾生界明入，二、思量世界明入，三、思量法界明入，四、思量虛空界明入，五、思量識界明入，六、思量欲界明入，七、思量色界明入，八、思量無色界明入，九、思量勝心決定信界明入，十、思量大心決定信界明入。菩薩以此十法明入，得入第四地。今指彼經，故說應知。

**謂若彼假設；若於中假設；若由此假設；若平等勝義；若染惱故、清淨故，成染成淨；若由繫縛煩惱所染；若由無上清淨所淨。當知是名十法明入略所說義。**

　　若彼假設等者：如經思量眾生界明入，名彼假設，思量分別眾生界假名差別故。如經思量世界明入，名於中假設，思量分別依處假名差別故。如經思量法界明入，由此假設，思量分別善不善等諸法差別故。如經思量虛空界明入，即此平等勝義，思量虛空無盡相故。如經思量識界明入，即此成染成淨，識為染淨所依止故。如經思量欲、色、無色界明入，即此繫縛煩惱所染。如經思量勝心、大心決定信界明入，即此無上清淨所淨。煩惱不染，名為勝心。不捨有情，名為大心。

申二、得熟智法

**是諸菩薩住此住中，如契經說：不壞意樂而為上首，所有十種能成熟智、智成熟法皆悉成就。長如來家，得彼體法。**

　　如契經說不壞意樂而為上首等者：十地經說：以十種法智教化成熟。一、不退轉心故；二、於三寶中決定恭敬，畢竟盡故；三、分別觀生滅行故；四、分別觀諸法自性不生故；五、分別觀世間成壞故；六、分別觀業有生故；七、分別觀世間涅槃故；八、分別觀眾生世界業差別故；九、分別觀前際後際差別故；十、分別觀無所有盡故。諸佛子！菩薩如是十種法智教化成熟，即於如來家轉有勢力，得彼內法故。此說十種能成熟智、智成熟法，如彼應釋。當知此中，唯取經意，名如經說。菩薩十法明入，說名能成熟智，由能成熟他有情故。要以十法為依，方能令彼智得成熟，是故復說智成熟法。即此十種法中，不退轉心為初，是故說言不壞意樂而為上首。於如來家轉有勢力，是名長如來家。得如來身所有諸法，是名得彼體法。謂即十種法智，教化成熟有情故。

申三、修習菩提分法

**觀一切種菩提薩埵增上力故，修四念住而為上首三十七種菩提分法。**

　　觀一切種菩提薩埵增上力故者：謂觀一切種菩提及與薩埵，能令對治修行增長，名增上力。如經觀一切智智故，不捨一切眾生心故。

申四、斷微細見執著動亂

**如契經說：由於此法方便攝受勤修習故，最極微細薩迦耶見，執著一切蘊、界、處等一切動亂，皆得畢竟不現行斷。**

　　最極微細薩迦耶見等者：此中薩迦耶見與身俱生，由是說言最極微細。此為根本，能生一切餘見及與我慢，是名執著一切蘊、界、處等一切亂動。如是一切皆悉斷滅，是名畢竟不現行斷。當知此即煩惱對治修行增長之果。

申五、制業開業遠離習近

**由彼斷故，一切如來所訶毀業皆不現行，一切如來所讚美業如實隨轉。**

　　一切如來所訶毀業等者：此說業對治修行增長之果。若業為諸煩惱所染，是不應作，此即如來所訶毀業。若順諸菩薩行，是所應作，此即如來所讚美業。

申六、心轉調柔及善清淨

**既如是已，其心轉復滋潤、柔和，有所堪能；其心轉復種種行相皆善清淨。**

　　其心轉復滋潤柔和等者：十地經說：如是如是成潤益心、軟心、調心、安隱樂心、不染心、轉求上上勝行心、轉求勝智心、救一切世間心、恭敬諸師隨順受教心、隨所聞法修行心。此說轉復滋潤，即彼成潤益心。此說柔和，即彼軟心。此說有所堪能，即彼調心。此說種種行相皆善清淨，即彼安隱樂心，乃至隨所聞法修行心。以彼諸心皆是離過對治所顯，故此總說種種行相。

申七、隨順意樂功德隆盛

**又善知恩、知報恩等隨順意樂，種種白法皆悉成就。**

　　又善知恩等者：十地經說：是菩薩如是成知恩心，知報恩心，轉柔和，同止安樂，直心、軟心，無稠林行、無有諂曲、無有我慢，善受教誨，得說者意，如是善心成就，如是寂滅心成就，如是善寂滅心成就。此應準釋。彼說善心、寂滅心，及善寂滅心，即此種種白法應知。

申八、尋求上業發大精進

**尋求上地能修治業，發大精進，逮得安住。**

申九、修淨意樂勝解界性

**由此因緣，所有意樂、增上意樂勝解界性，皆得圓滿。**

　　所有意樂增上意樂等者：增上意樂品說：菩薩於諸有情深心發起七相憐愍，名善意樂、極善意樂。（陵本四十七卷九頁3760）是即此中所有意樂。又說：當知此中，淨信為先、擇法為先，於諸佛法所有勝解信解決定[^6]，是名菩薩增上意樂。（陵本四十七卷十頁3763）如是所有意樂、增上意樂，由勝解故，習所成性，是名勝解界性。此由前說發大精進為其因緣，故得圓滿。

申十、魔怨無動

**由是因緣，一切外道、種種魔軍、聖教怨敵，不能映奪、不能傾動。**

　　一切外道種種魔軍等者：此由前說勝解界性圓滿為其因緣，故彼一切不能映奪、不能傾動。

申十一、善根清淨2　酉一、總辨善根2　戌一、指同前

**廣見諸佛、善根清淨，廣說如前，應知其相。**

戌二、喻差別

**此差別者，謂如世間善巧工匠，以所鍊金作莊嚴具，非餘未作莊嚴具金之所映奪。如是此中菩薩善根，非餘安住凡住菩薩所有善根所能映奪。**

酉二、別喻慧根

**如末尼寶所放光明，非餘寶珠所能映奪，一切世間風水雨等，不能斷滅所放光明。如是此中菩薩所有智慧光明，一切聲聞及獨覺等不能映奪，一切魔怨不能斷滅。**

申十二、受生

**受生多作蘇夜摩天王，善化有情，令其除滅薩迦耶見。**

申十三、威力

**所有威力，於前住中說百千數，當知此中說俱胝數。**

未二、結略義

**當知是名略說菩薩覺分相應增上慧住。謂法明入成滿得入故；成熟**[^7]**智故；修習菩提分法故；薩迦耶見等一切執著動亂斷故；制業、開業遠離習近故；由是因緣心調柔故；隨順功德皆隆盛故；依所尋求修治地業發大精進故；由是因緣，所有意樂、增上意樂勝解界性淨修治故；由是因緣，一切聖教所有怨敵不能映奪及傾動故；善根清淨故；受生故；威力故。**

午二、廣指3　未一、指

**若廣宣說，如十地經焰慧地說。**

未二、釋

**於此地中，菩提分法如實智焰，能成正法教慧照明，是故此地名焰慧地。**

未三、配

**又即彼地，此中說名覺分相應增上慧住。**

辰六、諸諦相應增上慧住2　巳一、問

**云何菩薩諸諦相應增上慧住？**

巳二、答2　午一、略說2　未一、別辨相10　申一、平等意樂成滿得入3　酉一、明證入

**謂諸菩薩，先於覺分相應增上慧住，已得十種平等清淨意樂。由彼平等清淨意樂成上品故，極圓滿故，超過第一增上慧住，證入第二增上慧住。**

酉二、指經說

**十種平等清淨意樂所有文辭，如契經說，應知其相。**

　　十種平等清淨意樂所有文辭等者：十地經說：若菩薩得第四菩薩地，善滿諸行已，欲入第五菩薩地，當以十平等深淨心，得入第五地。何等為十？一、過去佛法平等深淨心故；二、未來佛法平等深淨心故；三、現在佛法平等深淨心故；四、戒淨平等深淨心故；五、心淨平等深淨心故；六、除見疑悔淨平等深淨心故；七、道非道智淨平等深淨心故；八、行斷智淨平等深淨心故；九、思量一切菩提分法上上淨平等深淨心故；十、化度一切眾生淨平等深淨心故。諸佛子！菩薩以是十種平等深淨心，得入第五菩薩地。今指彼經，故說應知。

酉三、明略義

**謂無等覺與諸覺等，超過所餘諸有情界及以諸法，如其平等。當知是名十種平等清淨意樂略所說義。**

　　謂無等覺等者：經說：過去、未來、現在佛法平等深淨心故，即此無等覺義。經說：所餘戒淨、心淨，乃至化度一切眾生淨平等深淨心故，即此無諸覺等義。由彼諸心隨順諸佛法故，總攝一切，名諸覺等。於諸等覺及諸覺等不起分別，說名為無，由是超過補特伽羅我慢及法我慢。於彼有情及以諸法，如實通達無有增減，是名如其平等，此即釋彼清淨意樂名平等義。

申二、善巧方便觀察諸諦2　酉一、指經說

**如是菩薩住此住中，多分希求智殊勝性。於四聖諦，由十行相如實了知。一切文辭，如契經說，應知其相。**

　　於四聖諦由十行相如實了知等者：十地經說：是菩薩如實知是苦聖諦、是苦集諦、是苦滅諦，如實知是至滅苦道聖諦，是菩薩善知世諦、善知第一義諦、善知相諦、善知差別諦、善知說成諦、善知事諦、善知生諦、善知盡無生智諦、善知令入道智諦、善知一切菩薩地次第成就諦及善知集如來智諦。此四聖諦，即彼經說是苦聖諦，乃至是道聖諦。此十行相，即彼經說世諦為初，乃至一切菩薩地次第成就諦及集如來智諦為後應知。

酉二、明略義

**謂依曉悟他、依自內智、依俱處所，名為此說。依於契經、調伏、本母，名由此說。依於現在眾苦自性、依於未來苦因生性、依於因盡彼盡無生性、依於修習彼斷方便性，名如此說。當知是名十種行相四聖諦智所有略義。**

　　謂依曉悟他等者：此中略義，非說四聖諦智十種行相，然是彼智所有略義。言依曉悟他者，是即十種行相略義，由此一切能熟他故。言依自內智者，是即四聖諦智略義，於彼一切如實知故。言依俱處所者，是即總說十相四聖諦智略義，依他、依自而生起故。為此一切，是故宣說名為此說。言契經、調伏、本母者，此顯佛教由事施設建立相，以此三事總攝一切諸佛言教故。由此三事而有所說，名由此說。言依於現在眾苦自性等者，以此為依，如次建立四諦差別。如其自性而宣說故，名如此說。

申三、毀壞諸行悲愍有情

**如是於諦善巧菩薩，於一切行以慧正毀，於有情界增悲意樂，於前後際愚癡有情所有邪行能正通達。**

　　於前後際愚癡有情所有邪行者：謂如前際無知、後際無知、前後際無知諸有情類，於彼諸行起不如理分別，或執為斷、或執為常，名彼所有邪行。

申四、發願攝受福智資糧

**為欲令彼得解脫故，攝受廣大福智資糧，心發正願。**

申五、念慧行等功德增盛

**及即於彼意樂引攝正念慧行而為上首，所有眾多殊勝功德皆悉增盛。**

申六、無餘作意勤熟有情

**諸餘作意皆悉遠離。以其種種成熟方便成熟有情。**

　　諸餘作意皆悉遠離者：一切聲聞、獨覺下劣作意，名餘作意，捨有情故。

申七、引發世間工業明處2　酉一、標所為

**如契經說：所有種種能益有情世俗書論、印算計等工業明處，於是一切皆能引發；**

　　世俗書論等者：因論聲論及醫方論，是名世俗書論。工業明處有十二種，印算計外，餘置等言。

**於諸有情深悲愍故，漸次乃至方便安立妙菩提故。**

　　於諸有情深悲愍故等者：此顯為欲引發一切所由，拔生死苦，名深悲愍。先以種種作諸饒益，隨順攝取，是名方便。於妙菩提未信入者，漸令信入，是名安立。

酉二、明略義

**隨順世間言說事故；為欲方便壞貧窮故；為令世間諸界錯亂、人非人等所起災患皆息滅故；為施無罪諸戲樂具，除彼非法諸戲樂故；諸有希求種種居處資生具者，為少用功皆能施與種種居處資生具故；為欲拔濟諸王賊等逼惱事故；為欲開制是處非處諸加行故；為欲安立吉非吉事，令取捨故；為正勸獎，於現法中令其展轉不相謀掠**[^8]**，及為宣說當來無倒勝生道故。當知是名能益有情工業明處略所說義。**

　　隨順世間言說事故等者：自下為顯一切工業明處能益有情略義。世俗書論，是名世間言說。印算計等一切工業，名世間事。此句是總，皆為隨順彼有情故。餘句是別，隨其品類差別說故。

申八、善根清淨2　酉一、總辨善根2　戌一、指同前

**其餘一切，如前應知。**

　　其餘一切如前應知者：廣見諸佛、善根清淨，是名其餘一切。如前極歡喜住廣說應知。

戌二、喻差別

**此差別者，謂如世間善**[^9]**巧工匠，以所鍊金作莊嚴具，牟娑羅寶瑩飾廁鈿，所有餘金無與等故，不能映奪。如是此中菩薩善根，一切聲聞及諸獨覺、餘地菩薩不能映奪。**

酉二、別喻慧根

**又如日月諸宿光明，一切風輪不能映奪，然其迴轉共彼風同。如是此中菩薩妙慧，一切聲聞、諸獨覺等不能映奪，然其所作與世共同。**

申九、受生

**受生多作覩史多**[^10]**天王，善化有情，令捨一切外道邪法。**

申十、威力

**所有威力，當知此說千俱胝數。**

未二、結略義

**當知是名略說菩薩諸諦相應增上慧住。謂十平等清淨意樂成滿得入故；善巧方便觀察諸諦漸增長故；毀壞諸行、悲愍有情漸增長故；即為是義，長養廣大福智資糧，心發正願勤加行故；念慧行等德增長故；無餘作意，以一切種成熟有情勤加行故；引發世間工巧業故；善根清淨故；受生故；威力故。**

午二、廣指3　未一、指

**若廣宣說，如十地經極難勝地。**

未二、釋

**今此地中，顯示菩薩於諸聖諦決定妙智極難可勝，是故此地名極難勝。**

未三、配

**即由此義，應知此中諸諦相應增上慧住。**

辰七、緣起相應增上慧住2　巳一、問

**云何菩薩緣起相應增上慧住？**

巳二、答2　午一、略說2　未一、別辨相11　申一、十法平等性成滿得入3　酉一、指經說

**謂諸菩薩，先於諸諦相應增上慧住，已得十種法平等性，當知文辭如經廣說。**

　　已得十種法平等性等者：十地經說：若菩薩已善具足第五地道，欲入第六菩薩地，當以十平等法，得入第六地。何等為十？一者、一切法無相平等故；二者、一切法無想平等故；三者、一切法無生平等故；四、一切法無成平等故；五、一切法寂靜平等故；六、一切法本淨平等故；七、一切法無戲論平等故；八、一切法無取捨平等故；九、一切法如幻、夢、影、響、水中月、鏡中像、焰、化平等故；十、一切法有無不二平等故。論一一釋，此應準知。

酉二、明得入

**如是十種法平等性成上品故，極圓滿故，超過前住得入此住。**

酉三、釋略義

**謂於一切法，由有勝義自性無相平等性故；言說造作影像無相平等性故；即由此相自然不生平等性故；因亦不生平等性故；自然與因皆不生故，畢竟本寂平等性故；現有體事能取正智，離諸戲論平等性故；遠離一切取捨造作平等性故；即此煩惱眾苦雜染離繫解脫平等性故；分別所執境界自性如幻化等平等性故；無分別智所行自性有無無二平等性故。當知是名此中十種法平等性略分別義。**

　　由有勝義自性無相平等性故等者：如次配釋十種法平等性應知。於中，即此煩惱眾苦雜染離繫解脫平等性故者，當知此即釋前遠離一切取捨造作，名平等性。謂即煩惱眾苦雜染名之為取，離繫解脫名為捨故。此即經說一切法無取捨平等略分別義。餘如文知。

申二、覺悟緣起生解脫門

**如是菩薩住此住中，於諸有情增長悲愍；於大菩提生起猛利欲樂希求；於諸世間合散生滅，以一切種緣起正觀觀察了知。依緣起智，能引發空、無相、無願三解脫門。**

　　於諸世間合散生滅等者：有情自體，是名世間。煩惱繫縛眾緣和合，是名為合，合故有生。若彼煩惱眾緣斷壞，是名為散，散故永滅。於此一切，依緣起支順逆觀察，得如實智，名以一切種緣起正觀觀察了知。由觀緣起二無我性，是故能引空解脫門。觀彼有支一一還滅，是故能引無相解脫門。觀彼流轉不生願樂，唯除大悲不捨眾生，是故能引無願解脫門。此解脫門唯出世攝，如顯揚論別釋其相應知。（二卷十六頁31,490a）

申三、一切邪想皆不現行

**由是因緣，所有自他、作者、受者、有無等想，皆不復轉。**

　　由是因緣等者：經說菩薩修行三解脫門，離彼我相，離作者、受者相，離有無相。如是離三種相，如其次第，三解脫門為其因緣，是故此中亦作是說。

申四、顧念有情攝受生死

**菩薩如是善於勝義顧念有情，**

　　善於勝義顧念有情者：此顯菩薩不染生死、不捨生死，智悲增上，故作是說。

**如理通達煩惱繫故，緣和合故，有為諸法自性羸劣。離我我所無量過失汙染而轉；非離一切煩惱繫縛，眾緣和合。**

　　有為諸法自性羸劣等者：色非色蘊，是名有為諸法。各別生因，名彼自性。自不能生，待緣方生，是名羸劣。又復諸識，自性不能染他，然為他染，故名羸劣。由是當知，有為諸法無量過失汙染而轉，唯由一切煩惱繫縛、眾緣和合，不由我及我所而有所作，以我我所性無實故。

**是故我今為自防護，應令一切煩惱繫縛、眾緣和合皆悉斷壞；為益有情，不應永滅一切有為。**

申五、無著般若智住現前2　酉一、標名

**如是菩薩住此住中，智悲**[^11]**隨逐，名無著智現前、般若波羅蜜多住現前。**

　　名無著智現前者：謂於生死、涅槃平等，證得無二智故。

酉二、釋相3　戌一、不染世間

**由此住故，於一切世間行無染而行。**

戌二、有猛利忍

**又即此住有猛利忍。於第七地有加行行邊際菩薩忍，當知是彼隨順忍攝。**

戌三、不住二邊

**又此無著智現前、般若波羅蜜多住現前，能引能引菩提眾緣，於諸世間有為諸行住而不住；雖於寂滅見寂靜德，而亦不住。**

　　能引能引菩提眾緣者：菩提分法能滿大菩提果，是名能引菩提眾緣。今此無著智現前、般若波羅蜜多住現前，能引一切菩提分法，是故說言能引能引菩提眾緣。

申六、證無量定2　酉一、舉空三摩地

**如是菩薩方便般若智所隨逐，能入空三摩地，令十百千上首三摩地門皆現在前。**

酉二、例無願無相

**如空三摩地，如是無願、無相三摩地，當知亦爾。**

　　令十百千上首三摩地門等者：經說十種空三摩地門為其上首，百千萬空三摩地門皆現在前。準彼應釋。下說無相、無願各復有十為其上首，如經應知。

申七、證不壞意樂

**由此上首三摩地門現在前故，意樂不壞。**

　　意樂不壞者：謂彼意樂堅固不退，是名不壞。此有九種差別，如經應知。

申八、魔怨無奪

**於一切種諸佛聖教，一切外道及諸魔軍、聖教怨敵，不能引奪。**

申九、善根清淨2　酉一、總辨善根2　戌一、指同前

**餘如前說。**

戌二、喻差別

**此差別者，謂如世間善巧工匠，以所鍊金作莊嚴具，琉璃寶珠瑩飾廁鈿，一切餘金不能映奪。如是此中菩薩善根清淨殊勝，如先所說不能映奪。**

酉二、別喻慧根

**又如月光，於有情身能令悅豫**[^12]**，非四風輪所能斷壞。如是此中菩薩慧光，一切有情煩惱鬱蒸皆能息滅，一切外道、魔軍、怨敵不能斷壞。**

申十、受生

**受生多作妙化天王，善化有情，令除一切增上慢等。**

申十一、威力

**所有威力，當知此中說百千俱胝數。**

未二、結略義

**當知是名略說菩薩緣起相應增上慧住。謂十法平等性成滿得入故；覺悟緣起生解脫門故；一切邪想不現行故；方便攝受生死故；無著智現前、般若波羅蜜多住現在前故；證得無量三摩地故；證得不壞意樂故；於佛聖教不可引奪故；廣見諸佛、善根清淨故；受生故；威力故。**

午二、廣指3　未一、指

**若廣宣說，如十地經現前地說。**

未二、釋

**由此地中，無著智現前、般若波羅蜜多住現在前故，名現前地。**

未三、配

**即由此義，當知亦名緣起相應增上慧住。**

辰八、有加行有功用無相住2　巳一、問

**云何菩薩有加行有功用無相住？**

巳二、答2　午一、略說2　未一、別辨相12　申一、不共勝行成滿得入2　酉一、明得入

**謂諸菩薩，於前第六緣起相應增上慧住，已得十種妙方便慧**

　　已得十種妙方便慧者：十地經說：若菩薩善具足六地行已，欲入第七菩薩地者，是菩薩當以十種方便智，發起殊勝行入。何等為十？所謂善修空、無相、無願，而集大功德助道。入諸法無我、無壽命、無眾生，而不捨起四無量。起功德法，作增上波羅蜜行，而無法可取。得遠離三界，而能應化起莊嚴三界行。畢竟寂滅諸煩惱焰，而能為一切眾生起滅貪瞋癡煩惱焰行。隨順幻、夢、影、響、化、水中月、鏡中像，自性不二，而起作業無量差別心。善知一切國土道如虛空，而起莊嚴淨佛國土行。知諸佛法身自性無身，而起色身相好莊嚴行。知諸佛音聲無聲，本來寂滅，不可說相，而隨一切眾生起種種差別莊嚴音聲行。入諸佛於一念頃通達三世事，而能分別種種相劫數修行，隨一眾生心差別觀故。論一一釋，如彼應知。

**所引世間不共一切有情，而共一切世間進道勝行。**

　　所引世間不共一切有情等者：如下自說：彼由如是妙方便智之所引發增上力故，能行一切有情不共菩薩妙行。雖與世間相似顯現，而非彼性。此說趣入，義應準知。由與世間相似顯現，名共世間。然非彼性，說名不共。後後勝進加行究竟，故名進道勝行。

**即由如是妙方便慧所引不共進道勝行成上品故，極圓滿故，超過第六住，得入第七住。**

酉二、指略義

**如是文辭，如經廣說，應知其相。謂依能起世間興盛攝受福德；依於有情利益安樂增上意樂；依為菩提，福德資糧、菩提分法後後勝進；依不共聲聞；依不共獨覺；依有情界；依諸法界；依諸世界；依諸如來身語心智。當知是名妙方便慧所引不共進道勝行處所略義。**

　　依能起世間興盛攝受福德等者：十地經論說：此勝行有四功德。今攝彼義，正釋此文。一、財及身勝。隨其所須，自在能取故，即此名依能起世間興盛攝受福德。二、護惡行勝。不捨眾生，起四無量故，即此名依利益安樂增上意樂。三、護善根勝。勤修正行，不取少法故，即此名依福德資糧、菩提分法後後勝進。四、攝眾生勝。此復多別。隨願受生，為不捨有情故，即此名依不共聲聞、獨覺。又復善說正法，為令一切眾生永滅煩惱行故，即此名為依有情界。又復唯滅雜染，不滅有為，作業無量故，即此名為依諸法界。又復莊嚴一切佛土，為於大法眾會集故，即此名為依諸世界。又復了知如來無相、無聲、無諸分別，然有種種相似示現，為彼有情見聞、親近、供養、修行，生福德故，及為轉法輪故，隨彼所問善記別故，即此名為依諸如來身語心智。當知妙方便慧所引勝行以此為依，是故名彼處所略義。

申二、通達佛境起勤加行

**菩薩與彼共相應故，便能通達無量無數如來境界，及為彼起無功用、無相、無分別、無異分別觀無量佛境界，起無間無闕精勤修學一切威儀行住作意，一切分位不遠離道。**

申三、一一剎那圓證覺支2　酉一、標簡

**彼於一一心剎那中，十波羅蜜多而為上首，一切菩提分法圓滿殊勝。諸餘下住則不如是。**

酉二、辨釋

**謂於第一極歡喜住，正以大願為勝所緣；於第二住，正能除遣毀犯戒垢；於第三住，正願增長，得法光明；於第四住，正趣入道；於第五住，正入一切世間事業；於第六住，正入甚深緣起道理；今即於此第七住中，具足發起一切佛法覺支圓滿。**

申四、有加行行圓滿所攝

**此住菩薩加行行圓滿所攝故；妙智神通行清淨，能入第八住故；由是菩薩此住無間，能入第八極清淨住。**

申五、安立染汙及不染汙2　酉一、望第八住

**彼第八住一向清淨，此第七住猶名為雜。與清淨住為前導故，當言此住名不染汙；猶未得故，當言此住墮雜染行**[^13]**。**

酉二、唯約自住

**今此住中，一切貪等上首煩惱皆悉除斷。當知此住非有煩惱，非離煩惱。一切煩惱不現行故，希求佛智猶未得故。**

　　希求佛智猶未得故者：此釋前說非離煩惱。由有加行、有功用，猶未證得清淨無相故。

申六、淨業工巧皆得圓滿

**如是行者，增上意樂已得清淨，無量身語意業隨轉，於諸如來所讚毀業，如前廣說，於第五住所引世間工巧業智轉得圓滿。三千世界共許為師，唯除安住上住菩薩及諸如來，意樂加行無與等者。**

申七、得三摩地無量不共3　酉一、辨得相

**於一切靜慮等菩提分法皆能現前，由修行相現在前故，非由安住異熟分位，如第八住。**

　　由修行相現在前故等者：謂有加行、有功用，令現在前，名由修相。非無加行、無功用、任運現前，說彼非由安住異熟。

酉二、顯無量

**此諸菩薩如是方便，能善思擇諸三摩地，引發菩薩三摩地上首十百千種三摩地門。**

酉三、明不共2　戌一、於三摩地

**由得如是三摩地故，超過一切聲聞、獨覺三摩地境。**

戌二、於諸境界2　亥一、辨所行境

**菩薩如是一切煩惱皆悉遠離；難可了知一切分別現行隨逐身語意業皆悉安住；而不捨離尋求勝進勇猛加行，顧念有情。**

　　難可了知一切分別等者：此顯遠離一切麤相。唯彼最極微細一切分別現行，是名難可了知。隨逐身語意業，令其隨轉，名悉安住。

**為大菩提速圓滿故，離一切相無量身語意業隨轉，妙善修治無生法忍之所顯發。**

亥二、料簡差別

**於此住中，由自覺慧境界故，超過一切聲聞、獨覺境界；**

　　由自覺慧境界故者：謂由加行圓滿，具自智力，能成所作故。

**餘六住中，但由佛法增上所緣故，超過一切聲聞、獨覺境界。**

　　但由佛法增上所緣故者：謂即已證法性發心，以大菩提及諸有情一切義利為所緣境故。

申八、剎那剎那能入滅定

**又諸菩薩第六住中所入滅定，今此住中念念能入。然此菩薩甚希奇業不可思議。謂常安住實際住中，而於寂滅能不作證。**

　　第六住中所入滅定等者：經說：菩薩從第六地來[^14]，能入寂滅定，今住第七菩薩地，於念念中能入寂滅定，而不證寂滅定，是菩薩畢竟成就不可思議身口意業。此應準知。

申九、現行一切不共妙行2　酉一、標彼相

**彼由如是妙方便智之所引發增上力故，能行一切有情不共菩薩妙行。雖與世間相似顯現，而非彼性。**

酉二、釋經義

**如經廣說。此中總義，謂依福業事攝受種種親屬徒眾，求生差別，發起勝進三解脫住，信解劣乘方便調伏，受用諸欲，求欲差別，轉諸外道，隨他心轉，隨大眾轉。**

申十、善根清淨2　酉一、總辨善根2　戌一、指同前

**餘如前說。**

　　如經廣說等者：此中略引經義，釋前菩薩不共妙行，隨順世間，非世間性。一、攝受有情行。二、願力受生行。三、勝進解脫行。四、調伏劣乘行。如文易知。五、受用諸欲行，受用飲食睡夢等境界故。六、求欲差別行，示老病死魔境界故。七、轉行，此復有三，一、轉外道，二、隨他心，三、隨眾轉。此中大眾，謂天龍等。是即經中所有總義。

戌二、喻差別

**此差別者，謂如世間善巧工匠，以所鍊金作莊嚴具，諸末尼寶瑩飾廁鈿，甚為光麗，餘贍部洲一切金寶不能映奪。如是此中菩薩善根轉復清淨，一切聲聞、獨覺善根，及餘下住菩薩善根，不能映奪。**

酉二、別喻慧根

**又如日光，多分乾竭贍部洲中所有穢濕，餘一切光不能映奪。如是此中菩薩慧光，多分乾竭一切有情煩惱諸毒，如前所說諸聲聞等所有智光不能映奪。**

申十一、受生

**受生多作他化自在天王，於能授與一切聲聞、獨覺現觀方便善巧。**

　　於能授與一切聲聞獨覺現觀方便善巧者：謂彼所作自在，能令一切聲聞、獨覺獲得現觀故。

申十二、威力

**所有威力，當知此說俱胝百千數。**

未二、結略義

**當知是名略說菩薩有加行有功用無相住。謂妙方便慧所引世間進道勝行成滿得入故；通達如來佛境界，起無間無闕勤加行故；一一剎那圓證一切菩提分法故；有加**[^15]**行行圓滿攝故；安立染汙不染汙故**[^16]**；依於意樂清淨業轉，一切世間工巧業等皆圓滿故；逮得無量不共一切聲聞、獨覺三摩地故；剎那剎那入滅定故；現行一切有情不共世間行故；善根清淨故；受生故；威力故。**

午二、廣指[^17]3　未一、指

**若廣宣說，如十地經遠行地說。**

未二、釋

**此地菩薩有加行行圓滿攝故，名遠行地。**

未三、配

**即由此義，當知亦名有加行有功用無相住。**

辰九、無加行無功用無相住2　巳一、問

**云何菩薩無加行無功用無相住？**

巳二、答2　午一、略說2　未一、別辨相8　申一、第一義智成滿得入3　酉一、標經說

**謂諸菩薩，於初無相住中，已得十種入一切法第一義智，如經廣說。**

　　已得十種入一切法第一義智等者：十地經說：若菩薩於七地中，善集慧方便，善清淨諸行，善集助道法，善起大願力，善加如來力加自善根力得力故，常念隨順如來力、無畏、不共佛法故，善淨深心覺故，成就福德智力故，大慈悲等不捨一切眾生行故，通達無量智道故。是名十種入一切法第一義智。論一一釋，如彼應知。

酉二、舉略義

**謂依三世，如其所應，本來無生、無起、無相；**

　　謂依三世等者：三世諸行，本來無生、無起、無相，然義有別，是故說言如其所應。過去、未來性非實有，是故無生、無起、無相。現在諸行性雖實有，然如幻像，生無自性，是故亦說無生、無起、無相。當知此依相無自性，故作是說。約彼自體，說無生起。約彼自相，說名無相。

**依餘因性無成、無壞；**

　　依餘因性無成無壞者：諸行自種，名餘因性，望彼體相名為餘故。由種子識無有實隨轉性，是故說言無成、無壞。勝義伽他頌云：現在速壞滅，過去住無方，未來依眾緣，而復心隨轉[^18]。長行釋云：若心與彼諸行相應，或不相應；非此與彼或時不相應，或時非不相應。如是由勝義故，心隨轉性不得成就。（陵本十六卷十三頁1411）今說因性無成、無壞，準彼應釋。熏習彼種，名之為成。彼種斷滅，名之為壞。然約勝義，心與諸行或時相應、或不相應非畢竟故，由是說言無成、無壞。

**依第一義畢竟離言諸自性事，言說造作影像自性，由體相故及因性故，都無所有；即由如是雜染體性，無流轉性；無止息性；依此無智邪執為因，於彼離言諸有體事，初中後位一切時分，染平等性；依於真如，無倒證入無有分別平等性故，能除雜染。是名此中略所說義。**

酉三、明得入

**如是十種入一切法第一義智成上品故，極圓滿故，超過第七雜清淨住，得入第八純清淨住。**

申二、於無生法得清淨忍5　酉一、標

**住此住中，於無生法，證得菩薩第一最勝極清淨忍。**

酉二、徵

**此復云何？**

酉三、釋2　戌一、明方便

**謂諸菩薩由四尋思，於一切法正尋思已，若時獲得四如實智，如實了知一切諸法，爾時一切邪分別執皆悉遠離。**

戌二、明正觀

**觀一切法，於現法中隨順一切雜染無生；觀彼先時一切所有邪分別執因所生法，於當來世一切無餘永不復生。**

酉四、指

**此四尋思、四如實智，廣說如前真實義**[^19]**品。**

酉五、結

**此如實智，始從勝解行住乃至有加行有功用無相住，未極清淨；今此住中已極清淨，是故說言：於無生法，證得菩薩第一最勝極清淨忍。**

申三、除斷災患得甚深住3　酉一、標

**是諸菩薩得此忍故，得甚深住。先於第一無相住中，四種災患今悉除斷。**

酉二、列

**一者、除斷於無相中有加行有功用事；二者、除斷於上清淨住精勤思慕；三者、除斷於一切種利有情事有大堪能精勤思慕；四者、除斷有微細想現在前行。**

酉三、結

**是故此住名極清淨。**

申四、蒙佛悟導授妙智等

**又此菩薩於甚深住極生愛樂，即於如是法門流中，蒙諸如來覺悟勸導，授與無量引發門智神通事業。**

　　於甚深住極生愛樂等者：此甚深住寂靜解脫，是故菩薩於此住中，極生愛樂。如是愛樂，從彼寂靜解脫平等所流，名法門流。即於如是法門流中，如來為欲除彼由愛樂此不欲利生障故，覺悟勸導，令其愍念未能解脫一切眾生，授與無量如來妙智。由此妙智，能引一切神通所作事業。由此事業，能辦眾生一切義利。

申五、悟入分身妙智及得自在2　酉一、指經說

**如是蒙佛覺悟勸導，引發無量分身妙智，得十自在。如經廣說，應知其相。**

酉二、辨自在

**得自在故，隨所欲住，如意能住；隨樂安住靜慮、解脫等諸心住，如意能住；若暫思惟一切食等諸資生具，悉皆成辦，一切世間工業明處，如其所欲悉能現行；普於一切能感生業，及於一切受生處所，皆隨所欲自在往生；隨所愛樂，一切神通所作事業皆能起作；一切妙願，隨其所欲皆得稱遂；隨於事物發起勝解，如所欲為皆成無異；隨所欲知所知境界皆如實知；普於一切名句文身得隨所欲；於一切法正安立中皆得善巧。**

　　得十自在等者：十地經說：得命自在、得心自在、得物自在、得業自在、得生自在、得願自在、得信解自在、得如意自在、得法自在、得智自在，是名得十自在。今此中說，隨所欲住，如意能住者，即命自在。隨樂安住靜慮、解脫等諸心住，如意能住者，即心自在。若暫思惟至悉能現行者，即物自在。普於一切能感生業至自在往生者，即生自在。隨所愛樂至皆能起作者，即業自在。一切妙願至皆得稱遂者，即願自在。隨於事物至皆成無異者，即信解自在。隨所欲知所知境界皆如實知者，即如意自在。普於一切名句文身得隨所欲者，即法自在。於一切法正安立中皆得善巧者，即智自在。

申六、領受所得自在勝利

**如是菩薩獲得自在，從是已去，所得自在所作勝利，廣說如經，應知其相。**

　　所得自在所作勝利等者：十地經說：是菩薩得是菩薩十自在已，即時名為不可思議智者、無量智者、廣智者、不可壞智者，乃至廣說是菩薩得如是智力，示一切所作，一切事中無有過咎故。此應準知。

申七、善根清淨2　酉一、舉因緣

**又能棄捨麤見諸佛，恆常無間不離見佛。**

酉二、指經喻

**其餘所有善根清淨，金喻、光喻，如經應知。**

　　金喻光喻如經應知者：十地經說：譬如本真金，善巧金師作莊嚴具已，繫在閻浮提王若頸、若頂，閻浮提人餘寶莊嚴具無能奪者。如是佛子！菩薩住此不動地，彼諸善根，一切聲聞、辟支佛，乃至七地菩薩所不能壞。菩薩得是地，大智光明滅諸眾生煩惱闇障，以善分別智門故。佛子！譬如千世界主大梵天王，能於一時流布慈心滿千世界，亦能放光遍照其中。如是佛子！菩薩住此菩薩不動地中，能放身光照十千萬三千大千世界微塵數世界眾生，漸能除滅諸煩惱火，令得清涼。

申八、受生威力

**此住菩薩受生、威力諸殊勝事，皆如經說，應知其相。**

　　受生威力諸殊勝事皆如經說者：十地經說：菩薩住是地中，多作大梵天王，諸千世界，自在最勝，乃至廣說。如是應知彼受生相。又說：以精進力，於一念間得百萬三千大千世界微塵數三昧，乃至廣說能變身為百萬三千大千世界微塵數，於一一身能示百萬三千大千世界微塵數菩薩以為眷屬。如是應知彼威力相。

未二、結略義

**當知是名略說菩薩無加行無功用無相住。謂入一切法第一義智成滿得入故；得無生法忍故；除斷一切災患故；逮得菩薩甚深住故；於法門流，蒙佛授與無量引發門智神通事業故；悟入無量分身智故；得自在故；領受所得自在勝利故；善根清淨故；受生故；威力故。**

午二、廣指3　未一、指

**若廣宣說，如十地經不動地說。**

未二、釋

**於此地中，捨先所有有加行、有功用道，其心昇上無加**[^20]**行、無功用、任運而轉不動勝道，是故此地名不動地。**

未三、配

**即由此義，當知說名無加行無功用無相住。**

辰十、無礙解住2　巳一、問

**云何菩薩無礙解住？**

巳二、答2　午一、略說2　未一、別辨相5　申一、於殊勝智愛樂隨入

**謂諸菩薩，於甚深住不生喜足，復於增上智殊勝性愛樂隨入。**

　　增上智殊勝性者：如來妙智，名增上智。能利自他究竟所作，名殊勝性。

申二、起智加行宣說諸法

**是諸菩薩於諸法中起智加行，應為他說一切種法。**

申三、如實了知說法所作

**普於一切說法所作皆如實知。當知此中說法所作，謂於一切近稠林行，如此雜染、如此清淨，由此雜染、由此清淨，若所雜染、若所清淨，若非一向、若是一向、若通二種，如是一切皆如實知。**

　　謂於一切近稠林行等者：十地經說：心行稠林、煩惱行稠林、業行稠林、根行稠林、信行稠林、性行稠林、深心行稠林、使行稠林、生行稠林、習氣行稠林、三聚差別行稠林，是名一切近稠林行。言稠林者，眾多義故，難知義故，如十地經論釋。如此雜染、如此清淨者，謂染淨法。由此雜染、由此清淨者，謂染淨因。所雜染、所清淨者，謂染淨識，染法相應、不相應故。若染淨法墮不決定，名非一向。若墮決定，名是一向。亦染亦淨，名通二種。如是一切稠林行攝，隨應應知。

申四、成大法師2　酉一、明領受

**如是菩薩，於說法中方便善巧，於說所作方便善巧，於一切種成大法師，獲得無量陀羅尼門，於一切種音詞支具剖析善巧，辯才無盡。**

酉二、顯堪能3　戌一、標

**成就如是法陀羅尼領受堪能菩薩，由此勝無礙解引發言辭，能坐如是微妙法座。**

　　於一切種音詞支具等者：謂佛宣說相應、助伴、隨順、清亮、有用、相稱、應順名句文身所有言論，是名一切種音詞。成就最上首語、極美妙語、甚顯了語、易悟解語、樂欲聞語、無違逆語、無所依語、無邊際語，是名一切種支具。於此一切，由已獲得無量陀羅尼故，聞已不忘，善解法義，由是說言剖析善巧。能以無量差別門為人演說，由是說言辯才無盡。即由是義，名為成就法陀羅尼領受堪能菩薩應知。

戌二、列

**若於是中、若於是處宣說正法盡所有門，若由此故，於諸有情勸導、慰喻、安處事業，此等堪能皆悉成就。**

戌三、指

**如是一切，廣說如經，應知其相。**

　　若於是中等者：依無礙解，名於是中。於彼彼處理無相違，名於是處。十地經中廣說四無礙解所有作業，是名盡所有門。

申五、善根清淨等

**善根清淨、受生、威力諸殊勝事，亦廣如經，應知其相。**

　　善根清淨等者：十地經說：譬如本真金，作莊嚴具已，繫在轉輪聖王若頸、若頂，一切小王、四天下人所有一切諸莊嚴具無能及者。如是菩薩住此菩薩善慧地中，彼諸善根轉勝明淨，一切聲聞、辟支佛，及下地菩薩所不能壞，乃至廣說。如是應知善根清淨。又說：菩薩住此地中，多作大梵天王，得大勢力，主二千世界，於自在中而得自在。如是應知彼受生相。又說：以精進力故，於一念間得十阿僧衹百千佛國土微塵數三昧，乃至廣說能變身為十阿僧衹百千佛國土微塵數，於一一身能示十阿僧衹百千佛國土微塵數菩薩以為眷屬。如是應知彼威力相。

未二、結略義

**當知是名略說菩薩無礙解住。謂於甚深寂靜解脫不生喜足入勝進**[^21]**故；於諸法中起智加行宣說法故；此所作**[^22]**事如實知故；得不思議大法師故；善根清淨故；受生故；威力故。**

午二、廣指3　未一、指

**若廣宣說，如十地經善慧地說。**

未二、釋

**由此地中，一切有情利益安樂意樂清淨，逮得菩薩無礙解慧，由此善能宣說正法，是故此地名善慧地。**

未三、配

**即由此義，當知復名無礙解住。**

辰十一、最上成滿菩薩住2　巳一、問

**云何菩薩最上成滿菩薩住？**

巳二、答2　午一、略說2　未一、釋3　申一、無礙解住成滿得入

**謂諸菩薩，無礙解住一切行相遍清淨已，堪為法王受法灌頂。**

申二、得三摩地及受灌頂

**得離垢等無量無數勝三摩地，**

　　得離垢等無量無數勝三摩地者：十地經說：離垢三昧有多差別，謂入法界差別三昧為初，乃至一切智智[^23]受勝位菩薩三昧為後。此應準知。

**作彼所作一切智智殊勝灌頂後三摩地現在前故，**

　　作彼所作一切智智殊勝灌頂等者：此中一切智智殊勝灌頂後三摩地，即是經說最後一切智智受勝位菩薩三昧。此三摩地最為後邊，故名為後。離垢所得，名彼所作。不由功力自然現前，名現在前。

**得一切佛相稱妙座、身諸眷屬，**

　　得一切佛相稱妙座身諸眷屬者：大寶蓮華，名一切佛相稱妙座。菩薩昇此座時，其身姝妙，稱可華座。復有滿千三千大千世界微塵數等蓮華以為眷屬，一一菩薩坐於其上，圍繞瞻仰此受勝位菩薩，是名身諸眷屬。

**得大光明，往來普照一切行相，**

　　得大光明往來普照一切行相者：十地經說：是菩薩昇大寶蓮華王座，及眷屬菩薩坐蓮華座，入三昧已，爾時十方一切世界皆大震動，一切惡道皆悉休息，光明普照一切法界，一切世界皆悉嚴淨，皆得見聞一切諸佛大會。此應準知。

**一切智智灌灑其頂。**

　　一切智智灌灑其頂者：十地經說：譬如轉輪聖王長子，女寶所生，具足王相，轉輪聖王令子在白象寶閻浮檀金座上，取四大海水，上張羅網，寶蓋、旛華、寶幢種種莊嚴，手執金鐘香水，灌子頂上，即名灌頂。剎利王數，具足轉十善業道，故得名轉輪聖王。如是佛子！彼菩薩從諸如來得受位已，名得智位，具足十力，墮在佛數。此應準知。

申三、得不思議諸殊勝事

**既灌頂已，普能引導所化有情。於彼解脫方便佛事得如實智，逮得無量無邊解脫、陀羅尼門、大神通力，**

　　逮得無量無邊等者：此說三種無量無邊。一、謂解脫，二、謂陀羅尼門，三、謂大神通力。

**及此增上大念、大智增上引發訓辭安立，及大神通增上引發。**

　　及此增上大念大智等者：此中大念、大智及大神通，由得無量無邊解脫、陀羅尼門、大神通力為其增上，名此增上。又此大念、大智，普於一切名句文身得隨所欲，於一切法正安立中皆得善巧，是名大念、大智增上引發訓辭安立。又大神通，隨於一切神通所作事業皆能起作，名大神通增上引發。此於無加行無功用無相住中已得自在，今此住中轉更增上、轉復微妙，故作此說。

**善根清淨、受生、威力諸殊勝事，一切如經，應知其相。**

　　善根清淨等者：十地經說：譬如善巧金師，善治此金為莊嚴具，以無上末尼寶珠間錯其中，繫在自在天王若頸、若頂，其餘天人莊嚴之具無能及者。如是菩薩住此第十菩薩法雲地中，彼菩薩不可思議智行，一切眾生，一切聲聞、辟支佛，從初地乃至住第九地菩薩所不能及，乃至廣說。如是應知善根清淨。又說：菩薩住此地中，多作摩醯首羅天王，具足自在，善授眾生聲聞、辟支佛、菩薩波羅蜜行，乃至廣說。如是應知彼受生相。又說：以精進力故，於一念間得十不可說百千萬億那由他佛世界微塵數三昧，乃至廣說能變身為十不可說百千萬億那由他佛世界微塵數身，於一一身示十不可說百千萬億那由他佛世界微塵數菩薩以為眷屬。如是應知彼威力相。

未二、結

**當知是名略說最上成滿菩薩住。**

午二、廣指3　未一、指

**若廣宣說，如十地經法雲地說。**

未二、釋2　申一、顯相2　酉一、喻能領受

**是諸菩薩住此地中，諸菩薩道皆得圓滿，菩提資糧極善周備。從諸如來大法雲所，堪能領受其餘一切有情之類難可領受最極廣大微妙法雨。**

酉二、喻能化導

**又此菩薩，自如**[^24]**大雲，未現等覺無上菩提。若現等覺無上菩提，能為無量無邊有情等雨無比微妙法雨，殄息一切煩惱塵埃，能令種種善根稼穡生長、成熟。**

申二、結名

**是故此地名法雲地。**

未三、配

**即由此義，當知復名最上成滿菩薩住。**

子二、總料簡6　丑一、功德

**如是所說後後住中支分功德，非前前住一切都無，然下品故不墮其數。當知即彼展轉修習成中上品，於餘後地證得成滿，方乃建立。**

　　後後住中支分功德等者：謂極歡喜住為初，最上成滿菩薩住為後。一一住中所有功德，前能引後，後能淨前，故作是說。彼行狀相差別建立，如前已說，其義應知。

丑二、劫量2　寅一、總標

**又即於此一一住中，經多俱胝百千大劫，或過是數方乃證得及與成滿。然一切住總經於三**[^25]**無數大劫，方得圓證。**

寅二、別釋2　卯一、明證得3　辰一、第一劫

**謂經第一無數大劫，方乃超過勝解行住，次第證得極歡喜住。此就恆常勇猛精進，非不勇猛勤精進者。**

辰二、第二劫

**復經第二無數大劫，方乃超過極歡喜住，乃至有加行有功用無相住，次第證得無加行無功用無相住。此即決定，以是菩薩得淨意樂，決定勇猛勤精進故。**

辰三、第三劫

**復經第三無數大劫，方乃超過無加行無功用無相住及無礙解住，證得最上成滿菩薩住。**

卯二、辨差別2　辰一、標列

**當知此中，略有二種無數大劫。一者、日夜月半月等算數方便，時無量故，亦說名為無數大劫。二者、大劫算數方便，超過一切算數之量，亦說名為無數大劫。**

辰二、料簡2　巳一、前說

**若就前說無數大劫，要由無量無數大劫，方證無上正等菩提。**

巳二、後說2　午一、明不過量

**若就後說無數大劫，但經於三無數大劫，便證無上正等菩提，不過此量。**

午二、明轉不轉

**若正修行最上上品勇猛精進，或有能轉眾多中劫，或有乃至轉多大劫，當知決定無有能轉無數大劫。**

丑三、修斷2　寅一、總標

**又由如是所說十二諸菩薩住，經三無數大劫時量，能斷一切煩惱障品所有麤重，及斷一切所知障品所有麤重。**

寅二、別顯2　卯一、正斷麤重2　辰一、煩惱障品2　巳一、標

**於三住中，當知能斷煩惱障品所有麤重。**

巳二、釋3　午一、於極歡喜住

**謂於極歡喜住中，一切惡趣諸煩惱品所有麤重皆悉永斷，一切上中諸煩惱品皆不現行。**

午二、於無加行無功用無相住

**於無加行無功用無相住中，一切能障一向清淨無生法忍諸煩惱品所有麤重皆悉永斷，一切煩惱皆不現前。**

　　一切能障一向清淨無生法忍諸煩惱品所有麤重者：前說有加行有功用無相住中，非有煩惱，非離煩惱。一切煩惱不現行故，希求佛智猶未得故，由是能障一向清淨無生法忍。今即說彼諸煩惱品所有麤重應知。

午三、於最上成滿菩薩住

**於最上成滿菩薩住中，當知一切煩惱習氣隨眠障礙皆悉永斷，入如來住。**

辰二、所知障品3　巳一、標

**當知一切所知障品所有麤重，亦有三種。**

巳二、列

**一者、在皮麤重，二者、在膚麤重，三者、在肉**[^26]**麤重。**

巳三、釋

**當知此中，在皮麤重，極歡喜住皆悉已斷；在膚麤重，無加行無功用無相住皆悉已斷；在肉**[^27]**麤重，如來住中皆悉已斷，得一切障極清淨智。**

卯二、修斷資糧

**於三住中，煩惱、所知二障永斷；所餘諸住，如其次第，修斷資糧。**

丑四、清淨2　寅一、標

**即於如是十三住中，當知略有十一清淨。**

寅二、列11　卯一、種性清淨

**謂於第一種性住中，種性清淨。**

卯二、信解清淨

**於其第二勝解行住，信勝解淨。**

卯三、意樂清淨

**於其第三極歡喜住，勝意樂淨。**

卯四、增上戒清淨

**於其第四增上戒住，增上戒淨。**

卯五、增上心清淨

**於其第五增上心住，增上心淨。**

卯六、無倒智清淨

**於其第六、第七、第八增上慧住，無顛倒智發起清淨。**

卯七、有加行圓滿清淨

**於其第九有加行有功用無相住，有加行行圓滿清淨。**

卯八、真智神通引發清淨

**於其第十無加行無功用無相住，真智神通引發清淨。**

卯九、無礙解清淨

**於第十一無礙解住，能正為他宣說法義無礙解淨。**

卯十、妙智清淨

**於第十二最上成滿菩薩住中，入一切種一切所知妙智清淨。**

卯十一、究竟清淨

**於第十三如來住中，一切煩惱及所知障并諸習氣究竟清淨。**

丑五、相攝2　寅一、標指

**如前菩薩功德品中所說八法能攝大乘，當知在此十三住攝。**

寅二、配釋5　卯一、初二住攝

**謂於第一、第二住中，於菩薩藏生信、勝解、聽受、思惟；**

　　於菩薩藏生信勝解等者：此於八法攝其前四應知。

卯二、第三住攝

**第三住中，得勝意樂，趣向前行勝修行相；**

　　趣向前行勝修行相者：此攝第五應知。

卯三、次六住攝

**於餘一切乃至有加行有功用無相住中，得修廣大；**

　　得修廣大者：此攝第六應知。

卯四、次三住攝

**於上三種淨行所攝菩薩住中，修果成滿；**

　　修果成滿者：此攝第七應知。從無加行無功用無相住，乃至最上成滿菩薩住，名上三種菩薩住。望餘下住，名為上故。

卯五、如來住攝

**如來住中，當知獲得究竟出離。**

　　究竟出離者：此攝第八應知。

丑六、類聲聞住2　寅一、標

**當知菩薩十二種住，隨其次第類聲聞住。**

寅二、配10　卯一、初住

**如諸聲聞，自種性住，當知菩薩初住亦爾。**

卯二、第二住

**如諸聲聞，趣入正性離生加行住，當知菩薩第二住亦爾。**

卯三、第三住

**如諸聲聞，已入正性離生住，當知菩薩第三住亦爾。**

卯四、第四住

**如諸聲聞，已得證淨聖所愛味，為盡上漏增上戒學住，當知菩薩第四住亦爾。**

卯五、第五住

**如諸聲聞，依增上戒學引發增上心學住，當知菩薩第五住亦爾。**

卯六、第六七八住

**如諸聲聞，如其所得諸聖諦智增上慧學住，當知菩薩第六、第七、第八住亦爾。**

卯七、第九住

**如諸聲聞，善觀察所知無相三摩地加行住，當知菩薩第九住亦爾。**

卯八、第十住

**如諸聲聞，成滿無相住，當知菩薩第十住亦爾。**

卯九、第十一住

**如諸聲聞，從此出已，入解脫處住，當知菩薩第十一住亦爾。**

　　入解脫處住者：謂證慧解脫、心解脫故。

卯十、第十二住

**如諸聲聞，具一切相阿羅漢住，當知菩薩第十二住亦爾。**

　　具一切相阿羅漢住者：謂證極清淨道及果功德故。

**本地分中菩薩地第三持究竟瑜伽處生品第一**

壬五、生品5　癸一、標

**諸菩薩生略有五種，攝一切生。於一切住一切菩薩受無罪生，利益安樂一切有情。**

癸二、徵

**何等為五？**

癸三、列

**一者、除災生，二者、隨類生，三者、大勢生，四者、增上生，五者、最後生。**

癸四、釋5　子一、除災生2　丑一、徵

**云何菩薩除災生？**

丑二、釋2　寅一、略說2　卯一、舉事6　辰一、濟饑饉

**謂諸菩薩，或大願力、或自在力，於諸饑饉厄難曠野正現前時，為令眾生少用功力而得存濟，於大魚等種類中生；身形廣大，隨所生處，以自身肉普給一切饑餓眾生，皆令飽滿。**

辰二、除疾疫

**於諸有情眾多疾疫正現前時，以大願力得自在力，持有神驗諸明呪力，攝受廣大良藥王身，息除一切有情疾疫。**

辰三、息戰諍

**於諸有情鄰國戰諍互相逼惱正現前時，以大願力得自在力，作大地主，具大勢力，以法正治**[^28]**方便善巧，息除鄰國戰諍逼惱。**

辰四、除怨結

**於諸有情互相違諍正現前時，以大願力得自在力，發誠信言，往返和好除其怨結。**

辰五、息逼惱

**於諸眾生遭遇惡王非理縛錄、治罰、逼迫身心擾亂正現前時，以大願力得自在力，生彼王家，作如法王，哀愍眾生，息除一切逼惱苦事。**

辰六、斷邪惡

**若諸有情起諸邪見，造諸惡行，隨一天處深生信解；哀愍彼故，以大願力得自在力，生彼天處，方便斷除邪見惡行。**

　　生彼天處方便斷除邪見惡行者：此如前說增上心住菩薩，受生多分作釋天帝，善化有情，令離欲貪。如是餘住菩薩，受生皆為善化有情，令斷邪見，其類應知。

卯二、結名

**是名略說菩薩除災生。**

寅二、例廣

**若廣宣說，以大願力得自在力，哀愍為先，於彼彼處受種種生，當知無量。**

子二、隨類生2　丑一、徵

**云何菩薩隨類生？**

丑二、釋2　寅一、略說2　卯一、辨相2　辰一、舉類

**謂諸菩薩，以大願力得自在力，生於種種傍生趣類天、龍、藥叉、阿素洛等展轉謀害違諍類中，或生邪見婆羅門中，或生樂行惡行類中，或生喜樂邪命類中，或生最極耽著諸欲、信解諸欲有情類中。**

辰二、示導

**為欲除彼諸過失故，往彼有情同分中生而為上首。為上首已，方便化導。彼所行惡，菩薩不行；彼不行善，菩薩現行。為欲令彼現行善故，為說正法。由是菩薩與彼現行不同分故，說正法故，方便善巧除彼有情所有過失。**

卯二、結名

**是名略說菩薩隨類生。**

寅二、例廣

**廣說如前，當知無量。**

　　廣說如前當知無量者：謂如前說，以大願力得自在力，哀愍為先，於彼彼類受種種生故。

子三、大勢生2　丑一、徵

**云何菩薩大勢生？**

丑二、釋2　寅一、略說

**謂諸菩薩稟性生時，所感壽量、形色、族姓、自在、富等諸異熟果，一切世間最為殊勝。此異熟果所作事業，自他利品已廣宣說。是名略說菩薩大勢生。**

寅二、例廣

**若廣宣說，彼彼類中受大勢生，當知無量。**

子四、增上生2　丑一、徵

**云何菩薩增上生？**

丑二、釋2　寅一、略說3　卯一、標

**謂諸菩薩，始從第一極歡喜住，乃至第十最上成滿諸菩薩住，如前所說差別受生，今於此中名增上生。**

卯二、釋

**謂最初住作轉輪王，王贍部洲，得大自在；乃至第十最上成滿諸菩薩住，作大自在，過色究竟，一切生處最為殊勝，唯有已得最上成滿諸菩薩住摩訶薩眾得生其中。**

卯三、結

**彼諸菩薩，即由此業增上所感，是名略說菩薩增上生。**

寅二、例廣

**若廣宣說，當知無量。**

子五、最後生2　丑一、徵

**云何菩薩最後生？**

丑二、釋2　寅一、略說

**謂諸菩薩於此生中，菩提資糧已極圓滿，或生婆羅門大國師家，或生剎帝利大國王家，能現等覺阿耨多羅三藐三菩提，廣作一切佛所作事，是名略說菩薩最後生。**

寅二、例廣

**若廣宣說，當知無量。**

癸五、攝2　子一、標簡

**若諸菩薩，於去來今清淨仁賢妙善生處曾當現生，一切皆此五生所攝。除此無有若過若增。唯除凡地菩薩受生。**

子二、徵釋

**何以故？此中意取有智菩薩，諸所受生為五生故。如是諸生，大菩提果之所依止，令諸菩薩疾證無上正等菩提。**

**本地分中菩薩地第三持究竟瑜伽處攝受品第二**

壬六、攝受品4　癸一、標

**於一切住菩薩行中，當知菩薩略有六種於諸有情無倒攝受。**

癸二、徵

**何等為六？**

癸三、列

**一者、頓普攝受，二者、增上攝受，三者、攝取攝受，四者、長時攝受，五者、短時攝受，六者、最後攝受。**

癸四、釋2　子一、明攝受相2　丑一、別顯6　寅一、頓普攝受3　卯一、徵

**云何菩薩於諸有情頓普攝受？**

卯二、釋

**謂諸菩薩初發心時，攝受一切諸有情界皆為眷屬。作是思惟：我當於彼隨能隨力，作一切種利益安樂饒益之事。隨所思惟，皆如是作。**

卯三、結

**是名菩薩於諸有情頓普攝受。**

寅二、增上攝受3　卯一、徵

**云何菩薩於諸有情增上攝受？**

卯二、釋2　辰一、總標

**謂諸菩薩或為家主，攝受父母、妻子、奴婢、僮僕、作使；或為國王，攝受一切所統僚庶。菩薩如是發起增上攝受想已，於所攝受，隨攝受儀、隨菩薩儀業用而轉。**

　　隨攝受儀隨菩薩儀者：作諸饒益，是名隨攝受儀。作諸義利，是名隨菩薩儀。如下舉事，隨應當知。

辰二、別廣2　巳一、於為家主

**若為家主，於其父母，種種方便勸修諸善；隨時供養，曾無懈廢；善識其恩，善知酬報；於父母心善能隨順；於法於義隨自在轉。**

　　於法於義隨自在轉者：謂於是法是義所應作事，恆持自身繫屬隨順，是名隨自在轉。

**於其妻子、奴婢等類，隨時恣與如法衣食；於諸事業終不逼切；雖有違犯，而能堪忍；彼若疾病，正能瞻療；於諸善事勸令修習；隨時賜與殊勝財物，愛語慰喻；不生奴婢、作使等想，瞻敬養育其若自身。**

巳二、於為國王

**若為國王，不行黜罰，不用刀杖，而能正化；以法以財用作饒益；依本土田而自食用，不以凶力侵掠他境；隨能隨力於諸有情勸止諸惡，教修諸善；視諸眾生，如父於子；於他有情尚**[^29]**好等施，況自親屬而不均濟；不行欺誑，所言誠諦；遠離一切殺縛、捶打、治罰、逼迫、斷截等事。**

卯三、結

**是名菩薩於諸有情增上攝受。**

寅三、攝取攝受3　卯一、徵

**云何菩薩於諸有情攝取攝受？**

卯二、釋3　辰一、略說

**謂諸菩薩正御徒眾，當知是名略說菩薩於諸有情攝取攝受。**

辰二、廣說2　巳一、攝受因緣3　午一、標

**若廣說者，由二因緣正攝徒眾，說名菩薩於諸有情攝取攝受。**

午二、徵

**何等為二？**

午三、列

**一者、以無染心正攝徒眾；二者、於自義利正教修習，非邪加行而陷逗之。**

　　以無染心正攝徒眾等者：此二因緣如下自釋，一一應知。

巳二、應攝受相2　午一、初因緣攝2　未一、無染

**又於一切應攝受中，其心平等，不墮偏黨；亦不於彼慳吝正法，不作師拳**[^30]**；不於彼所希求承事恭敬供養；彼樂善故，自求作者，亦不遮止，為欲令其福德資糧得增長故；或遇餘時，亦於彼所承事供養。**

　　或遇餘時亦於彼所承事供養者：當知此說別供事行。謂看病行，給施如法衣服、飲食、諸坐臥具、病緣醫藥資生具行，除遣憂愁及惡作行，除遣煩惱、隨煩惱行。如是等類，當知皆名別供事行。如成熟品說。（陵本三十七卷二十四頁3086）此應準釋。

未二、正攝

**若於其義未解了者，開悟令解；已解了者，轉令明淨。生起疑惑，隨為除斷。若生惡作，善為開解。甚深義句，以慧通達，於時時間正為開顯。於苦於樂與彼共同。**

　　於苦於樂與彼共同者：戒品中說：於己以法所獲如法衣服、飲食、臥具、病緣醫藥資生什物，與眾同用，自無隱費。（陵本四十卷十頁3292）其義應知。

**於他所為財利因緣，成就上品經營遽務，過於自事。於他毀犯，隨時正舉令其覺悟，應時如理訶責、擯罰。彼有疹疾，或有愁憂，終不棄捨，善權方便救療疹疾、開解愁憂。於諸下劣形色、憶念、精進、智等，終不輕陵。於時時間，隨入勞倦，如其所宜為說正法。**

　　於時時間隨入勞倦等者：謂住勇猛增上精進，身疲、心倦映蔽其心，是名隨入勞倦。菩薩為說正法，令生歡喜，心無厭倦故。

**於時時間，為令繫念於所緣境，與正教授。堪忍問難，不生憤發。**

午二、次因緣攝2　未一、舉自義利

**於彼戒行或等或增，終無減劣；亦不希求利養恭敬；具足悲愍；無掉無動；戒、見、軌則、正命圓滿；舒顏平視，遠離顰蹙，柔和善**[^31]**語，先言問訊，含笑為先；於諸善品恆常修習，不行放逸，離諸懈怠。**

未二、正教修習

**即以是事教習徒眾，亦令自行轉更勝進。**

辰三、料簡

**菩薩不應於一切時攝取徒眾，亦非不攝，亦非變異。**

　　亦非變異者：發心品說：攝眷屬過有其二種。謂於眷屬饒益損減、染汙違順。如是二事，菩薩皆無。（陵本三十五卷十四頁2873）由是當知非變異義。

卯三、結

**是名菩薩於諸有情攝取攝受。**

寅四、長時攝受

**云何菩薩於諸有情長時攝受？謂諸菩薩，於住下品成熟有情攝受饒益，當知說名長時攝受，以經久時方堪淨故。**

寅五、短時攝受

**云何菩薩於諸有情短時攝受？謂諸菩薩，於住中品成熟有情攝受饒益，當知說名短時攝受，非經久時方堪淨故。**

寅六、最後攝受

**云何菩薩於諸有情最後攝受？謂諸菩薩，於住上品成熟有情攝受饒益，當知說名最後攝受，即於此生堪任淨故。**

丑二、總結

**是名菩薩於諸有情略有六種無倒攝受。由此攝受，過去、未來、現在菩薩，於諸有情曾正攝受、當正攝受、現正攝受。除此無有若過若增。**

子二、辨艱難事2　丑一、別舉其事3　寅一、標

**菩薩如是於諸有情六種攝受無倒轉時，當知遭遇略十二種艱難之事，聰叡菩薩於彼十二艱難之事當正覺了。**

寅二、徵

**何等十二？**

寅三、列

**一者、於多安住違犯有情，若罰、若捨，是名菩薩遭艱難事。二者、於惡有情為調伏故，方便現行辛楚加行，防自意樂不生煩惱，是名菩薩遭艱難事。三者、現可施物極為尠少，現來求者其數彌多，是名菩薩遭艱難事。四者、唯有一身**[^32]**，眾多有情種種事業并現在前，同時來請共為助伴，是名菩薩遭艱難事。五者、居放逸處，若住世間可愛妙定，若生天上樂世界中，令**[^33]**心調善，是名菩薩遭艱難事。**

　　居放逸處等者：此中略說於三處所令心調善。一、謂居放逸處，二、謂住可愛定，三、謂生樂世界。言居放逸處者，謂生貴家，財寶具足故。

**六者、常求遍作利有情事，而於此事無力無能，是名菩薩遭艱難事。七者、於其愚癡、諂詐、剛彊諸有情所，若為說法、若復棄捨，是名菩薩遭艱難事。**

　　於其愚癡諂詐剛彊諸有情所者：無力解了善說、惡說所有法義，是名愚癡。不如聖教而正修行，不如真實而自顯發，是名諂詐。其性\[忄+龍\]悷，難可調伏，是名剛彊。

**八者、常於生死見大過失，為度有情而不棄捨，是名菩薩遭艱難事。九者、未證清淨增上意樂，多分慮恐失念命終，是名菩薩遭艱難事。**

　　多分慮恐失念命終者：住品中說：勝解行住菩薩，於其三處有忘失念。一、於境界可意、不可意色聲香味觸法中，或於一時其心顛倒，忘失正念；二、於受生彼彼身中，既受生已，忘失前生；三、於所受、所持諸法，久作久說，或於一時有所忘失。於是三處有忘失念。（陵本四十七卷十八頁3786）又說未能超越死畏，今說慮恐，其義應知。

**十者、未證清淨增上意樂，他來求乞第一最勝所可愛物，是名菩薩遭艱難事。十一者、種種異見、種種勝解諸有情類，若別教誨、若總棄捨，是名菩薩遭艱難事。十二者、常行最極不放逸行，而不應斷一切煩惱，是名菩薩遭艱難事。**

丑二、總明善巧

**若諸菩薩遭遇如是諸艱難事，或於其中，應觀輕重，如其所應而作方便；或於其中，應審揀擇補特伽羅；或於其中，攀緣勇猛攝受因轉，若發正願；或於其中，制御其心，不令流散；或於其中，安住其心猛利思擇，不生厭倦而自安忍；或於其中，而行放捨；或於其中，發勤精進，熾然無懈；或於其中，善巧方便而正修行。菩薩如是於正對治方便善巧，雖遭一切諸艱難事正現在前，而無怯弱，自正能免。**

　　若諸菩薩遭遇如是諸艱難事等者：此中種種方便善巧，隨應對治前說諸艱難事。應觀輕重，如其所應而作方便，此正對治初艱難事。應審揀擇補特伽羅，此正對治第七、第十一艱難事。攀緣勇猛攝受因轉，若發正願，此正對治第三、第四、第六諸艱難事。制御其心，不令流散，此正對治第二、第五諸艱難事。安住其心猛利思擇，不生厭倦而自安忍，此正對治第八艱難事。而行放捨，此正對治第十艱難事。發勤精進，熾然無懈，此正對治第九艱難事。善巧方便而正修行，此正對治第十二艱難事。

**瑜伽師地論科句披尋記卷第四十八**

[^1]: 「性」，磧砂作「住」。

[^2]: 「踊」，大正作「勇」。

[^3]: 「踊」，磧砂作「勇」。

[^4]: 「踊」，磧砂作「勇」。

[^5]: 「威」，磧砂、大正、陵本作「神」。

[^6]: 編按：「信解決定」，卷四十七原文作「印解決定」

[^7]: 「熟」，大正作「就」。

[^8]: 「掠」，大正作「略」。

[^9]: 「善」，磧砂作「義」。

[^10]: 「覩史多」，磧砂、大正、陵本作「珊覩史多」。

[^11]: 「悲」，磧砂作「慧」。

[^12]: 「豫」，磧砂作「預」。

[^13]: 「行」，大正作「汙」。

[^14]: 「來」，披尋記原作「未」。十地經原文作「來」。

[^15]: 「加」，磧砂作「如」。

[^16]: 「有加行行圓滿攝故」、「安立染汙不染汙故」二句，磧砂、大正、陵本皆倒置。

[^17]: 「廣指」，披尋記原作「指廣」。

[^18]: 編按：卷十六原文為：「現在速滅壞，過去住無方，未生依眾緣，而復心隨轉。」

[^19]: 「義」，磧砂作「發」。

[^20]: 磧砂無「加」字。

[^21]: 「勝進」，磧砂作「勝所作進」。

[^22]: 磧砂無「所作」二字。

[^23]: 「一切智智」，披尋記原作「一切智」。十地經論原文作「一切智智」。

[^24]: 「如」，磧砂作「知」。

[^25]: 「三」，大正作「二」。

[^26]: 「肉」，磧砂作「實」。

[^27]: 「肉」，磧砂作「實」。

[^28]: 「正治」，磧砂作「以正」。

[^29]: 「尚」，磧砂作「當」。

[^30]: 「卷」，磧砂、大正作「捲」。

[^31]: 「善」，大正作「美」。

[^32]: 「身」，磧砂作「見」。

[^33]: 「令」，磧砂作「心」。
