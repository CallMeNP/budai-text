# 瑜伽師地論科句披尋記卷第三十四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第四瑜伽處之二**

子二、往出世道3　丑一、標七作意

**如是已辯往世間道。若樂往趣出世間道，應當依止四聖諦境，漸次生起七種作意。所謂最初了相作意，最後加行究竟果作意，乃至證得阿羅漢果。**

丑二、辨四諦境4　寅一、觀察2　卯一、了相作意攝2　辰一、總標列

**修瑜伽師，於四聖諦略標、廣辯增上教法，聽聞受持，或於作意已善修習，或得根本靜慮無色。由四種行了苦諦相，謂無常行、苦行、空行、無我行。由四種行了集諦相，謂因行、集行、起行、緣行。由四種行了滅諦相，謂滅行、靜行、妙行、離行。由四種行了道諦相，謂道行、如行、行行、出行。如是名為了相作意。**

　　或於作意已善修習等者：謂除了相作意，於餘乃至加行究竟五作意中已善修習，名已習行瑜伽師。若住加行究竟果作意位中，由此超過加行方便所修作意，安住修果。如前已說。（陵本二十八卷十四頁2372）今於此中，說二差別，如次應知。

辰二、廣別釋2　巳一、觀察十行2　午一、略標舉

**由十種行觀察苦諦，能隨悟入苦諦四行。何等為十？一、變異行，二、滅壞行，三、別離行，四、法性行，五、合會行，六、結縛行，七、不可愛行，八、不安隱行，九、無所得行，十、不自在行。如是十行，依證成道理能正觀察。**

　　由十種行觀察苦諦等者：謂由變異行、滅壞行、別離行、法性行、合會行，能隨悟入實無常性。由結縛行、不可愛行、不安隱行，能隨悟入一切苦性。由無所得行，能隨悟入我唯是空。由不自在行，能隨悟入無我實性。廣如下釋。

午二、隨別釋4　未一、無常行攝2　申一、辨4　酉一、變異滅壞二行2　戌一、別顯2　亥一、變異行2　天一、依至教量2　地一、引證2　玄一、總說諸行

**此中且依至教量理。如世尊說：諸行無常。**

玄二、別顯二種2　黃一、標列

**又此諸行略有二種。一、有情世間，二、器世間。**

黃二、隨釋2　宇一、有情世間2　宙一、舉說

**世尊依彼有情世間，說如是言：苾芻當知！我以過人清淨天眼，觀諸有情死時、生時，廣說乃至身壞已後，當生善趣天世界中。**

宙二、顯義

**由此法門，顯示世尊以淨天眼，現見一切有情世間是無常性。**

　　我以過人清淨天眼等者：由諸靜慮說名天住。眼依彼故，是彼果故，彼攝受故，名為天眼。是極圓滿、是善清淨靜慮果故，名極清淨。於其人中，所有名字皆不相似，是故說言超過於人。諸有情類臨欲終沒，名為死時；住在中有，名為生時。如是差別，皆如菩薩地釋。（陵本四十九卷二十頁3967）又復廣釋惡色、好色。造諸惡行，當往惡趣，墮那落迦；造諸善行，當往善趣樂世界中。今於此中，略不具說，故於中間置乃至言。名色二種更互乖離，故名身壞。善行為先所有諸趣，名為善趣。受極樂故，名樂世界。亦如彼釋。

宇二、器世間2　宙一、舉說

**又世尊言：苾芻當知！此器世間長時安住，過是已後，漸次乃至七日輪現，如七日經廣說。乃至所有大地、諸山、大海，及蘇迷盧大寶山王，乃至梵世諸器世界，皆被焚燒。災火滅後，灰燼不現，乃至餘影亦不可得。**

宙二、顯義

**由此法門，世尊顯示諸器世間是無常性。**

地二、結成

**如是且依至教量理，修觀行者淨信增上作意力故，於一切行無常之性獲得決定。**

天二、依現見量3　地一、略標

**得決定已，即由如是淨信增上作意力故，數數尋思觀察一切，現見不背、不由他緣無常之性。**

　　現見不背不由他緣無常之性者：謂如下說，變異無常之性，不違自所現見諸無常相，是名現見不背。非從他聞而得覺了，是名不由他緣。

地二、廣釋2　玄一、安立二事3　黃一、徵起

**云何數數尋思觀察？**

黃二、總標

**謂先安立內外二事。**

黃三、列釋2　宇一、內事

**言內事者，謂六處等。**

宇二、外事3　宙一、標

**言外事者，有十六種。**

宙二、列

**一者、地事。謂城邑、聚落、舍、市鄽等。二者、園事。謂藥草、叢林等。三者、山事。謂種種山安布差別。四者、水事。謂江、河、陂、湖、眾流、池、沼。五者、作業事。六者、庫藏事。七者、食事。八者、飲**[^1]**事。九者、乘事。十者、衣事。十一者、莊嚴具事。十二者、舞歌樂事。十三者、香鬘塗飾事。十四者、資生具事。十五者、諸光明事。十六者、男女承奉事。**

宙三、結

**如是名為十六種事。**

玄二、觀察變異2　黃一、總標

**安立如是內外事已，復於彼事現見增上作意力故，以變異行尋思觀察無常之性。**

黃二、別顯2　宇一、內事3　宙一、標

**此中內事，有十五種所作變異，及有八種變異因緣。**

宙二、釋2　洪一、略2　荒一、十五種所作變異2　日一、徵

**云何內事有十五種所作變異？**

日二、列

**一、分位所作變異，二、顯色所作變異，三、形色所作變異，四、興衰所作變異，五、支節具**[^2]**不具所作變異，六、劬勞所作變異，七、他所損害所作變異，八、寒熱所作變異，九、威儀所作變異，十、觸對所作變異，十一、雜染所作變異，十二、疾病所作變異，十三、終歿所作變異，十四、青瘀等所作變異，十五、一切不現盡滅所作變異。**

荒二、八種變異因緣4　日一、徵

**云何八種變異因緣？**

日二、列

**一、積時貯畜，二、他所損害，三、受用虧損，四、時節變異，五、火所焚燒，六、水所漂爛，七、風所鼓燥，八、異緣會遇。**

日三、釋8　月一、積時貯畜

**積時貯畜者，謂有色諸法，雖於好處安置守護，而經久時自然敗壞，其色衰損變異可得。**

月二、他所損害

**他所損害者，謂種種色法，若為於他種種捶打、種種損害，即便種種形色變異。**

月三、受用虧損

**受用虧損者，謂各別屬主種種色物，受者受用增上力故，損減變異。**

月四、時節變異

**時節變異者，謂秋冬時，叢林藥草華葉果等萎黃零落；於春夏時，枝葉華果青翠繁茂。**

月五、火所焚燒

**火所焚燒者，謂大火縱逸，焚燒村邑、國城、王都，悉為灰燼。**

月六、水所漂爛

**水所漂爛者，謂大水洪漫，漂蕩村邑、國城、王都，悉皆淪沒。**

月七、風所鼓燥

**風所鼓燥者，謂大風飄扇，濕衣、濕地、稼穡、叢林乾曝**[^3]**枯槁。**

月八、異緣會遇3　盈一、諸觸變異

**異緣會遇者，謂緣樂受觸，受樂受時，遇苦受觸；緣苦受觸，受苦受時，遇樂受觸；緣不苦不樂受觸，受不苦不樂受時，遇樂受觸、或苦受觸。**

盈二、煩惱變異2　昃一、舉有貪

**又有貪者，會遇瞋緣，貪纏止息，發起瞋纏。**

昃二、例瞋等

**如是有瞋、癡者，會遇異分煩惱生緣，當知亦爾。**

盈三、諸識變異2　昃一、舉眼識

**如是眼識正現在前，會遇聲、香、味、觸境等餘境餘緣，起異分識。**

昃二、例一切

**其餘一切，如理應知。**

日四、結

**是名八種變異因緣。一切有色及無色法所有變異，皆由如是八種因緣，除此更無若過若增。**

　　一切有色及無色法所有變異者：前七因緣能令諸有色法變異，後一因緣能令諸無色法變異。總舉一切，說有八種，然非無別，如應當知。

洪二、廣15　荒一、分位所作變異2　日一、徵

**云何尋思內事分位所作變異**[^4]**無常之性？**

日二、釋2　月一、由現見

**謂由觀見或自、或他，從少年位乃至老位，諸行相續前後差別，互不相似。**

月二、念無常

**見是事已，便作是念：如是諸行，其性無常。何以故？此內分位前後變異現可得故。**

荒二、顯色所作變異2　日一、徵

**云何尋思內事顯色所作變異無常之性？**

日二、釋2　月一、由現見

**謂由觀見或自、或他，先有妙色，肌膚鮮澤；後見惡色，肌膚枯槁。復於後時，還見妙色，肌膚鮮澤。**

月二、念無常

**見是事已，便作是念：如是諸行，其性無常。何以故？此內顯色前後變異現可得故。**

荒三、形色所作變異2　日一、徵

**云何尋思內事形色所作變異無常之性？**

日二、釋

**謂如說顯色，如是形色由肥瘦故，應知亦爾。**

荒四、興衰所作變異2　日一、徵

**云何尋思內事興衰所作變異無常之性？**

日二、釋2　月一、由現見

**謂由觀見或自、或他，先時眷屬財位，或**[^5]**見悉皆興盛；後見一切皆悉衰損。復於後時還見興盛。**

月二、念無常

**見是事已，便作是念：如是諸行，其性無常。何以故？興衰變異現可得故。**

荒五、支節所作變異2　日一、徵

**云何尋思內事支節所作變異無常之性？**

日二、釋2　月一、由現見

**謂由觀見或自、或他，先時支節無有闕減；後時觀見支節闕減。或王所作、或賊所作、或人所作、或非人作。**

月二、念無常

**見是事已，便作是念：如是諸行，其性無常。餘如前說。**

　　餘如前說者：謂如前說，前後變異現可得故，是名為餘。下皆準知。

荒六、劬勞所作變異2　日一、徵

**云何尋思內事劬勞所作變異無常之性？**

日二、釋2　月一、由現見

**謂由觀見或自、或他，身疲勞性、身疲極性。或馳走所作、或跳踊所作、或趒躑所作、或騙騎所作、或作種種迅疾身業。復於餘時，見彼遠離疲勞疲極。**

月二、念無常

**見是事已，便作是念：如是諸行，其性無常。餘如前說。**

荒七、他所損害所作變異2　日一、徵

**云何尋思內事他所損害所作變異無常之性？**

日二、釋2　月一、由現見

**謂由觀見或自、或他，他所損害，其身變異。或由刀杖、鞭革、皮繩、矛矟等壞，或由種種蚊蝱、蛇蝎諸惡毒觸之所損害。復於餘時，見不變異。**

月二、念無常

**見是事已，便作是念：如是諸行，其性無常。餘如前說。**

荒八、寒熱所作變異2　日一、徵

**云何尋思內事寒熱所作變異無常之性？**

日二、釋2　月一、由現見

**謂由觀見或自、或他，於正寒時身不舒泰，踡跼戰慄；寒凍纏逼，希遇溫陽。於正熱時，身體舒泰，奮身乾語，霢霂流汗；熱渴纏逼，希遇清涼。復至寒時，還見如前所說相狀。**

月二、念無常

**見是事已，便作是念：如是諸行，其性無常。餘如前說。**

荒九、威儀所作變異2　日一、徵

**云何尋思內事威儀所作變異無常之性？**

日二、釋2　月一、由現見

**謂由觀見或自、或他行住坐臥隨一威儀，或時為損、或時為益。**

月二、念無常

**見是事已，便作是念：如是諸行，其性無常。餘如前說。**

　　或時為損或時為益者：隨一威儀，若時經久，便生苦惱，名能為損。若時易脫，便生怡適，名能為益。

荒十、觸對所作變異2　日一、徵

**云何尋思內事觸對所作變異無常之性？**

日二、釋2　月一、由觸對2　盈一、辨分位2　昃一、舉樂受

**謂由觸對順樂受觸，領樂觸緣所生樂時，自能了別樂受分位。**

昃二、例餘受

**如能了別樂受分位，如是了別苦受分位、不苦不樂受分位，應知亦爾。**

盈二、由了知

**彼由了別如是諸受前後變異，是新新性，非故故性，或增或減，暫時而有，率爾現前，尋即變壞。**

月二、念無常

**知是事已，便作是念：如是諸行，其性無常。餘如前說。**

荒十一、雜染所作變異2　日一、徵

**云何觀察內事雜染所作變異無常之性？**

日二、釋2　月一、由了知3　盈一、於心有貪或離貪等

**謂能了知先所生起，或有貪心、或離貪心，或有瞋心、或離瞋心，或有癡心、或離癡心。**

盈二、於心染汙或不染汙

**又能了知隨一一種諸隨煩惱所染汙心，又能了知隨一一種諸隨煩惱不染汙心。**

　　又能了知隨一一種諸隨煩惱所染汙心者：此中且說煩惱品類，名隨煩惱。如說貪著、慳吝、憍高、掉舉等皆貪品類，皆貪等流。忿、恨、惱、嫉、害等是瞋品類，是瞋等流。誑、諂是邪見品類，邪見等流。覆是諂品類，當知即彼品類、等流。餘隨煩惱是癡品類，是癡等流。如是諸隨煩惱繫屬根本煩惱，有多差別，名一一種。

盈三、於心趣入變壞或不變壞

**又能了知彼心相續，由諸煩惱及隨煩惱，於前後位，趣入變壞、不變壞性。**

月二、念無常

**見是事已，便作是念：如是諸行，其性無常。何以故？心由雜染所作變異現可得故。**

　　於前後位趣入變壞不變壞性者：若為煩惱及隨煩惱所染汙時，是名前位。離染汙時，是名後位。於前位中，有染汙故，當為有變壞苦之所逼觸，是名趣變壞性。於後位中，離染汙故，從變壞出，是名趣入不變壞性。

荒十二、疾病所作變異2　日一、徵

**云何觀察內事疾病所作變異無常之性？**

日二、釋2　月一、由現見

**謂由觀見或自、或他，先無疾病，安樂彊盛；後時觀見或自、或他，遭重病苦，觸對猛利身諸苦受，如前廣說。復於餘時，還見無病，安樂彊盛。**

月二、念無常

**見是事已，便作是念：如是諸行，其性無常。餘如前說。**

　　如前廣說者：謂如前說：或彼男女自遭重病，命終殞歿。（陵本三十二卷[^6]一頁2614）是名廣說應知。

荒十三、終歿所作變異2　日一、徵

**云何觀察內事終歿所作變異無常之性？**

日二、釋2　月一、由現見

**謂由觀見今時存活，安住支持；復於餘時，觀見死沒，唯有尸骸，空無心識。**

月二、念無常

**見是事已，便作是念：如是諸行，其性無常。餘如前說。**

荒十四、青瘀所作變異2　日一、徵

**云何觀察內青瘀等所作變異無常之性？**

日二、釋2　月一、由現見

**謂由觀見死已尸骸，或於一時至青瘀位，或於一時至膿爛位，如是乃至骨鎖之位。**

月二、念無常

**見是事已，便作是念：如是諸行，其性無常。餘如前說。**

荒十五、一切不現盡滅所作變異2　日一、徵

**云何觀察內事一切不現盡滅所作變異**[^7]**無常之性？**

日二、釋2　月一、由現見

**謂由觀見彼於餘時，此骨鎖位亦復不現，皆悉敗壞、離散、磨滅，遍一切種眼不復見。**

月二、念無常

**見是事已，便作是念：如是諸行，其性無常。何以故？如是色相數數改轉，前後變異現可得故。**

　　皆悉敗壞離散磨滅者：決擇分說：若終沒已，埋於地故，或火燒故，或為種種傍生諸蟲所食噉故，或即於彼為諸風日所暴燥故，皆是散壞磨滅法性；當知此類，是無常性。昔會今乖，名為離散；散已變壞，最後都盡，名為磨滅。（陵本六十七卷十二頁5351）其義應知。

宙三、結

**如是且由現見增上作意力故，十五種行觀察內事種種變異無常之性。**

宇二、外事3　宙一、標

**觀察是已，復更觀察十六外事種種變異無常之性。**

宙二、釋15　洪一、地事變異2　荒一、徵

**云何觀察地事變異無常之性？**

荒二、釋2　日一、由現見

**謂由觀見此地方所，先未造立道場、天寺、宅舍、市鄽、城牆等事；後見新造，善作善飾。復於餘時，見彼朽故，圮坼、零落、隤**[^8]**毀、穿闕，火所焚燒、水所漂蕩。**

日二、念無常

**見是事已，便作是念：如是諸行，其性無常。何以故？如是色相前後轉變現可得故。**

洪二、園事變異2　荒一、徵

**云何觀察園事變異無常之性？**

荒二、釋2　日一、由現見

**謂先觀見諸園苑中，藥草、叢林、華果、枝葉悉皆茂盛，青翠丹暉，甚可愛樂；復於後時，見彼枯槁，無諸華果，柯葉零落，火所焚燒、水所漂蕩。**

日二、念無常

**見是事已，便作是念：如是諸行，其性無常。餘如前說。**

洪三、山事變異2　荒一、徵

**云何觀察山事變異無常之性？**

荒二、釋2　日一、由現見

**謂於一時，觀見其山，叢林蓊鬱，聳石巉巖；復於一時，見彼叢林，巉巖聳石，彫殘隤**[^9]**毀，高下參差，火所焚燒、水所漂蕩。**

日二、念無常

**見是事已，便作是念：如是諸行，其性無常。餘如前說。**

洪四、水事變異2　荒一、徵

**云何觀察水事變異無常之性？**

荒二、釋2　日一、由現見

**謂先一時，見諸河瀆池泉井等，濤波涌溢，醴水盈滿；後於一時，見彼一切枯涸乾竭。**

日二、念無常

**見是事已，便作是念：如是諸行，其性無常。餘如前說。**

洪五、業事變異2　荒一、徵

**云何觀察業事變異無常之性？**

荒二、釋2　日一、由現見

**謂先一時，見彼種種徇**[^10]**利牧、農、工巧、正論、行船等業皆悉興盛；復於一時，見彼事業皆悉衰損。**

日二、念無常

**見此事已，便作是念：如是諸行，其性無常。餘如前說。**

洪六、庫藏變異2　荒一、徵

**云何觀察庫藏變異無常之性？**

荒二、釋2　日一、由現見

**謂由觀見種種庫藏，一時盈滿，一時滅盡。**

日二、念無常

**見此事已，便作是念：如是諸行，其性無常。餘如前說。**

洪七、飲食變異2　荒一、徵

**云何觀察飲食變異無常之性？**

荒二、釋2　日一、由現見

**謂由觀見種種飲食，一時未辦，一時已辦；一時入口，牙齒咀嚼，和雜涎唾，細細吞咽；一時入腹，漸漸消化；一時變為屎尿流出。**

日二、念無常

**見此事已，便作是念：如是諸行，其性無常。餘如前說。**

洪八、乘事變異2　荒一、徵

**云何觀察乘事變異無常之性？**

荒二、釋2　日一、由現見

**謂於一時，見種種乘，新妙莊嚴，甚可愛樂；復於一時，見彼朽故，離諸嚴飾。**

日二、念無常

**見此事已，便作是念：如是諸行，其性無常。餘如前說。**

洪九、衣事變異2　荒一、徵

**云何觀察衣事變異無常之性？**

荒二、釋2　日一、由現見

**謂由觀見種種衣服，一時新成，一時故壞，一時鮮潔，一時垢膩。**

日二、念無常

**見此事已，便作是念：如是諸行，其性無常。餘如前說。**

洪十、嚴具變異2　荒一、徵

**云何觀察嚴具變異無常之性？**

荒二、釋2　日一、由現見

**謂由觀見諸莊嚴具，一時未成，一時已成，一時堅固，一時破壞。**

日二、念無常

**見此事已，便作是念：如是諸行，其性無常。餘如前說。**

洪十一、舞歌樂事變異2　荒一、徵

**云何觀察舞歌樂事所有變異無常之性？**

荒二、釋2　日一、由現見

**謂由觀見舞歌伎**[^11]**樂，現在種種音曲差別，異起異謝。**

日二、念無常

**見此事已，便作是念：如是諸行，其性無常。餘如前說。**

洪十二、香鬘塗飾變異2　荒一、徵

**云何觀察香鬘塗飾所有變異無常之性？**

荒二、釋2　日一、由現見

**謂先觀見種種香鬘，鮮榮芬馥；後時見彼萎悴臭爛。**

日二、念無常

**見此事已，便作是念：如是諸行，其性無常。餘如前說。**

洪十三、資具變異2　荒一、徵

**云何觀察資具變異無常之性？**

荒二、釋2　日一、由現見

**謂觀見彼，未造、已造，成滿、破壞，前後變異。**

日二、念無常

**見此事已，便作是念：如是諸行，其性無常。餘如前說。**

洪十四、光明變異2　荒一、徵

**云何觀察光明變異無常之性？**

荒二、釋2　日一、由現見

**謂由觀見種種明闇生滅變異。**

日二、念無常

**見此事已，便作是念：如是諸行，其性無常。餘如前說。**

洪十五、男女承奉變異2　荒一、徵

**云何觀察男女承奉所有變異無常之性？**

荒二、釋2　日一、由現見

**謂觀見彼，或衰、或盛，不久堅住。**

日二、念無常

**見此事已，便作是念：如是諸行，其性無常。餘如前說。**

　　或衰或盛不久堅住者：或年衰老，是名為衰。或年壯盛，是名為盛。遷流謝滅，是名不久堅住。

宙三、結

**如是一切外事諸行，前之六種是所攝受事，後之十種是身資具事。以要言之，當知其性皆是無常。何以故？形相轉變現可得故。**

地三、總結

**由如是等如前所說諸變異行現見增上作意力故，於內外事，如其所應，以變異行，觀察一切是無常性。由是因緣，於諸變異無常之性，現見不背，不由他緣，非他所引，隨念觀察，審諦決定。即由如是所說因緣，說名現見增上作意。**

亥二、滅壞行2　天一、依可現見3　地一、標應比度

**即由如是現見增上作意力故，觀察變異無常性已，彼諸色行雖復現有剎那生滅、滅壞無常，而微細故，非現所得。故依現見增上作意，應正比度。**

地二、徵釋所以2　玄一、徵

**云何比度？**

玄二、釋2　黃一、顯正2　宇一、剎那生滅

**謂彼諸行，要有剎那生滅滅壞，方可得有前後變異，非如是住得有變異。**

　　非如是住得有變異者：謂若剎那有暫住義，應無前後變異可得，是故作如是說。

**是故諸行必定應有剎那生滅。**

宇二、自然滅壞

**彼彼眾緣和合有故，如是如是諸行得生，生已不待滅壞因緣，自然滅壞。**

黃二、簡非4　宇一、標

**如是所有變異因緣，能令諸行轉變生起。此是變異生起因緣，非是諸行滅壞因緣。**

宇二、徵

**所以者何？**

宇三、釋2　宙一、非全不生

**由彼諸行，與世現見滅壞因緣俱滅壞已，後不相似生起可得，非彼一切全不生起。**

　　由彼諸行至全不生起者：謂世現見水所漂爛、火所焚燒、風所鼓燥為因緣故，諸行滅壞，便謂彼為滅壞因緣。然不應爾。由彼諸行前相續滅，俱時復有後相續生。譬如有物，火焚燒時，若遇水緣，火相便滅，有水相生。此即彼物火界緣闕，火自然滅，非水能滅。由是應說水為彼物後變生因，非滅壞因。若許滅壞，應無後不相似生起可得；然有可得，故不應理。顯揚頌云：非水火風滅，以俱起滅故，彼相應滅已，餘變異生因。彼長行釋其義應知。（顯揚論十四卷十六頁31,549a）

宙二、或全不生2　洪一、標

**或有諸行既滅壞已，一切生起全不可得。**

洪二、釋2　荒一、舉事

**如煎水等，最後一切皆悉銷盡；災火焚燒器世間已，都無灰燼，乃至餘影亦不可得。彼亦因緣後後展轉漸減盡故，最後一切都無所有。**

荒二、顯義

**不由其火作如是事。**

宇四、結

**是故變異，由前所說八種因緣，令變生起，自然滅壞。**

地三、結定無常

**如是比度作意力故，由滅壞行，於彼諸行剎那生滅、滅壞無常而得決定。**

天二、於非現見4　地一、標

**於如是事得決定已，復於他世非所現見諸行生起，應正比度。**

地二、徵

**云何比度？**

地三、釋2　玄一、顯正

**謂諸有情現有種種差別可得。或好形色、或惡形色，或上族姓、或下族姓、或富族姓、或貧族姓，或大宗葉、或小宗葉，或長壽命、或短壽命，言或威肅、或不威肅，或性利根、或性鈍根。如是一切有情差別，定由作業有其差別，方可成立，非無作業。如是有情色類差別，定由先世善不善業造作增長種種品類。**

玄二、簡非3　黃一、標

**由彼因緣，於今自體差別生起，不應自在變化為因。**

黃二、徵

**何以故？**

黃三、釋2　宇一、第一徵難2　宙一、徵

**若說自在變化為因，能生諸行，此所生行為唯用彼自在為緣？為待餘緣，如是自在方能變化？**

宙二、難2　洪一、難唯自在

**若唯用彼自在為緣，是則諸行與彼自在俱應本有，何須更生。**

洪二、難待餘緣

**若言先有自在體性，然後行生，是則諸行不唯自在為緣生起。**

宇二、第二徵難2　宙一、徵

**若言自在隨其所欲、功用、祈願，方能造化，是故亦用欲為因緣，非唯自在。若爾，此欲為有因耶？為無因耶？**

宙二、釋2　洪一、難自在

**若言有因，即用自在以為因者，此則同前所說過失，不應道理。**

洪二、難餘因

**若言此欲更有餘因，是則如欲，功用、祈**[^12]**願離自在外，餘法為因。如是亦應一切諸行皆用餘法以為其因，何須妄計無用自在。**

地四、結

**由如是等比度增上作意力故，於有他世諸行生起獲得決定。**

　　不應自在變化為因等者：有尋有伺地中亦有此文。（陵本七卷四頁485）彼說自在能生世間，此說能生諸行，是其差別，然義無異。彼說：若時有大自在，是時則有出生；若時有出生，是時則有大自在；而言出生用大自在為因者，不應道理。即此所說諸行與彼自在俱應本有，何須更生。

戌二、總結

**如是略由三種增上作意力故，尋思觀察內外諸行是無常性。謂淨信增上作意力故，現見增上作意力故，比度增上作意力故。**

酉二、別離行2　戌一、結前生後

**於前所舉能隨順修無常五行，已辯變異、滅壞二行。云何復由別離行故觀無常性？**

戌二、標釋二種3　亥一、標

**謂依內外二種別離，應知諸行是無常性。**

亥二、釋2　天一、依內

**依內別離無常性者，謂如有一，先為他主，非奴、非使，能自受用，能驅役他作諸事業；彼於後時退失主性，非奴使性，轉得他奴及所使性。於主性等，名為別離無常之性。**

天二、依外

**依外別離無常性者，謂現前有資生財寶，先未變異，未為別離無常滅壞；後時為王、盜賊、非愛，及共財等之所劫奪，或由惡作加行失壞，**

　　或由惡作加行失壞者：此中惡作，謂宿所作業。加行，謂現非理作業方便。由二差別，說彼失壞。如前於食知量中已說此義。（陵本二十三卷九頁1969）

**或方便求而不能得。**

亥三、結

**如是等類，應知是名由別離行知無常性。**

酉三、法性行3　戌一、徵

**云何復由法性行故觀無常性？**

戌二、釋

**謂即所有變異無常、滅壞無常、別離無常，於現在世猶未合會，於未來世當有法性。如實通達如是諸行，於未來世當有法性。**

戌三、結

**如是等類，名為通達法性無常。**

　　於未來世當有法性者：謂未來世變異無常、滅壞無常、別離無常定當得有，終不超越如是法性故。

酉四、合會行3　戌一、徵

**云何復由合會行故觀無常性？**

戌二、釋

**謂即如是變異無常、滅壞無常、別離無常，於現在世合會現前。如實通達如是諸行，於現在世現前合會。**

戌三、結

**如是等類，名為通達合會無常。**

申二、結

**彼於如是內外諸行五無常性，由五種行，如其所應，作意修習、多修習故，獲得決定。**

未二、苦行攝3　申一、標

**如是由證成道理及修增上故，於無常行得決定已，從此無間趣入苦行。**

申二、釋3　酉一、別釋三行3　戌一、不可愛行2　亥一、釋

**作是思惟：如是諸行皆是無常；是無常故，決定應是有生法性；如是諸行既是生法，即有生苦；既有生苦，當知亦有老病死苦、怨憎會苦、愛別離苦、求不得苦。**

亥二、結

**如是且由不可愛行趣入苦行。**

戌二、結縛行3　亥一、標

**如是復於有漏、有取、能順樂受一切蘊中，由結縛行趣入苦行。**

亥二、徵

**所以者何？**

亥三、釋

**以於愛等結處生愛等結，於貪等縛處生貪等縛，便能招集生老病死愁悲憂苦，一切擾惱純大苦蘊。**

　　以於愛等結處等者：結有九種，謂愛結、恚結、慢結、無明結、見結、取結、疑結、嫉結、慳結。縛有三種，謂貪瞋癡。當知此中，能和合苦，故名為結。令於善行不隨所欲，故名為縛。義如有尋有伺地說。（陵本八卷六頁563）由是說能招集生老病死愁悲憂苦，一切擾惱純大苦蘊。

戌三、不安隱行3　亥一、標

**如是復於有漏、有取、順非苦樂一切蘊中，由不安隱行趣入苦行。**

亥二、徵

**所以者何？**

亥三、釋

**有漏、有取、順非苦樂一切諸蘊，麤重俱行苦、樂種子之所隨逐，苦苦、壞苦不解脫故，一切皆是無常滅法。**

　　有漏有取順非苦樂一切諸蘊等者：佛世尊說：略五取蘊皆名為苦。義顯諸蘊是行苦性。以此諸蘊從後有業煩惱所生，是故說言有漏、有取。與不苦不樂受相應俱有，是故說言順非苦樂。此麤重性，遍行一切若樂受中、若苦受中、若不苦不樂受中，是故說言麤重俱行。若於不苦不樂受中，不能了知一切唯苦，於其所生苦受、樂受生不捨思，起不捨行，故為苦、樂種子之所隨逐，由是說言苦苦、壞苦不得解脫。依此義故，佛世尊說：應觀不苦不樂受性是無常有壞滅法。謂已滅者即是無常，其未滅者是滅壞法。如攝異門分說。（陵本八十三卷十五頁6322）

酉二、別配三苦3　戌一、壞苦

**如是行者，於能隨順樂受諸行及樂受中，由結縛行趣入壞苦。**

戌二、苦苦

**於能隨順苦受諸行及苦受中，由不可愛行趣入苦苦。**

戌三、行苦

**於能隨順不苦不樂受諸行及不苦不樂受中，由不安隱行趣入行苦。**

酉三、結說三受

**如是由結縛行、不可愛行、不安隱行增上力故，於三受中作如是說：諸所有受皆悉是苦。**

申三、結

**如是名為由無常行作意為先，趣入苦行。**

　　諸所有受皆悉是苦者：攝異門分說：謂諸樂受，變壞故苦；一切苦受，生住故苦；非苦樂受，體是無常滅壞法故，說之為苦。乃至廣說。（陵本八十三卷十五頁6320）其義應知。

未三、空行攝2　申一、釋2　酉一、舉有所得

**復作是念：我於今者，唯有諸根、唯有境界、唯有從彼所生諸受、唯有其心、唯有假名我我所法、唯有其見、唯有假立，此中可得，除此更無若過若增。**

酉二、明無所得

**如是唯有諸蘊可得。於諸蘊中，無有常恆、堅住、主宰，或說為我，或說有情，或復於此說為生者、老者、病者及以死者，或復說彼能造諸業、能受種種果及異熟。由是諸行皆悉是空，無有我故。**

申二、結

**如是名為由無所得行趣入空行。**

　　由是諸行皆悉是空者：唯依諸蘊假說我等有種種相，當知此種種相唯是諸行，除此別無我等自相可得，是故說言皆悉是空。

未四、無我行攝2　申一、釋

**復作是念：所有諸行與其自相，及無常相、苦相相應。彼亦一切從緣生故，不得自在；不自在故，皆非是我。**

申二、結

**如是名為由不自在行入無我行。**

巳二、覺了四諦3　午一、現不現見別2　未一、於現見蘊2　申一、釋4　酉一、苦諦相3　戌一、標

**如是行者，以其十行攝於四行，復以四行了苦諦相。**

戌二、配4　亥一、無常行

**謂無常行五行所攝。一、變異行，二、滅壞行，三、別離行，四、法性行，五、合會行。**

亥二、苦行

**苦行三行所攝。一、結縛行，二、不可愛行，三、不安隱行。**

亥三、空行

**空行一行所攝**[^13]**。謂無所得行。**

亥四、無我行

**無我行一行所攝。謂不自在行。**

戌三、結

**彼由十行悟入四行。**

酉二、集諦相2　戌一、標

**復由四行，於苦諦相正覺了已，次復觀察如是苦諦，何因？何集？何起？何緣？由斷彼故，苦亦隨斷。如是即以集諦四行了集諦相。**

戌二、釋3　亥一、第一義4　天一、名因

**謂了知愛能引苦故，說名為因。**

天二、名集

**既引苦已，復能招集令其生故，說名為集。**

天三、名起

**既生苦已，令彼起故，說名為起。**

天四、名緣

**復於當來諸苦種子能攝受故，次第招引諸苦集故，說名為緣。**

　　謂了知愛能引苦故至說名為緣者：謂愛能植眾苦種子，是名為因。既植種已，復能相續潤彼令生，是名為集。種既潤已，令於五趣差別生起，是名為起。既生起已，復與當來諸苦為引發緣，是名為緣。

亥二、第二義

**復有差別。謂了知愛是取因故，復能招集即以其取為因有故，復能生起有為上首當來生故，又能引發以生為緣老、病、死等諸苦法故。隨其所應，當知說名因、集、起、緣。**

　　隨其所應當知說名因集起緣者：此中差別，謂愛望於取支，說名為因。望於有支，說名為集。望於生支，說名為起。望老死支，說名為緣。

亥三、第三義2　天一、釋2　地一、因

**復有差別。謂正了知煩惱隨眠附屬所依，愛隨眠等是當來世後有生因。**

地二、集起緣2　玄一、標

**又正了知彼所生纏，隨其所應，是集、起、緣。**

玄二、釋

**謂後有愛能招引故，即是其集；此後有愛，復能發起喜貪俱行愛；此喜貪俱行愛，復與多種彼彼喜愛為緣。**

天二、結

**如是依止愛隨眠等及三種纏，能生後有，及能發起諸愛差別，是故說名因、集、起、緣。**

　　謂正了知煩惱隨眠至因集起緣者：此中差別，依愛、後有愛、喜貪俱行愛、彼彼喜樂愛，如次說名因、集、起、緣。分別緣起初勝法門經說：愛者，謂於現在自體貪著。後有愛者，謂於未來自體希求。喜貪俱行愛者，謂於已得攝受資財現前境界深生味著。彼彼喜樂愛者，謂於未得攝受資財非現境界種種追求。其義應知。

戌三、結

**如是行者，由四種行了集諦相。**

酉三、滅諦相2　戌一、釋4　亥一、滅

**於集諦相正覺了已，復正覺了如是集諦無餘息滅，故名為滅。**

　　如是集諦無餘息滅者：謂彼見、修所斷煩惱斷故，下分、上分諸結斷故，畢竟斷故，是名無餘息滅。

亥二、靜

**一切苦諦無餘寂靜，故名為靜。**

　　一切苦諦無餘寂靜者：未來苦果不更生故，現在苦果任運滅故，是名無餘寂靜。

亥三、妙

**即此滅、靜，是第一故、是最勝故、是無上故，說名為妙。**

亥四、離

**是常住故、永出離故，說名為離。**

　　即此滅靜至說名為離者：分別緣起初勝法門經說：謂於永斷無罪、清淨、安樂性中，正觀行相，名妙行相。及於永斷常住性中，正觀行相，名離行相。彼說永斷，即此滅靜。彼說無罪、清淨、安樂，即此第一、最勝、無上。如次配釋應知。

戌二、結

**如是行者，由四種行了滅諦相。**

酉四、道諦相2　戌一、釋

**於滅諦相正覺了已，復正覺了真對治道，於所知境能通尋求義故，能實尋求義故，由於四門隨轉義故，一向能趣涅槃義故，所以說名道、如、行、出。**

　　由於四門隨轉義故者：謂於四種聖諦差別隨轉，是名四門。如緣起聖道經說：曾見老死，見老死集，見老死滅，見於老死趣滅行跡。如是曾見生、有、取、愛、受、觸、六處、名色、識、行，曾見行集，曾見行滅，曾見於行趣滅行跡。其義應知。

戌二、結

**如是行者，由四種行了道諦相。**

申二、結

**如是名為於四聖諦自內現觀了相作意。**

未二、於不現見蘊2　申一、標

**彼既如是於其自內現見諸蘊，依諸諦理，無倒尋思正觀察已；復於所餘不同分界不現見蘊，比度觀察。**

申二、釋

**謂彼所有，有為、有漏，遍一切處、遍一切種，於一切時，皆有如是法、皆墮如是理、皆有如是性。彼所有滅，皆永寂靜，常住安樂。彼所有道，皆能永斷，究竟出離。**

　　復於所餘不同分界不現見蘊等者：謂生欲界，依欲界身趣入現觀，於色無色上地諸法能正觀察。此所觀法非現見故，非共了故，說名不同分界不現見蘊。於觀察時，以其現見比不現見，了知諸有漏法遍一切處、遍一切種，於一切時，成就苦、集同一行相，由是說言皆有如是法、皆墮如是理、皆有如是性。謂如前說無常、苦、空、無我，及與因、集、起、緣。如說苦、集同一行相，滅、道行相，當知亦爾。如文易知。

午二、法智類智別

**當知此中，若於現見諸蘊諦智，若於所餘不同分界不現見境比度諦智，即是能生法智、類智種子依處。**

　　若於現見諸蘊諦智等者：謂於現見諸蘊諦智為依，能生證諦現觀法智；及於所餘不同分界不現見境比度諦智為依，能生證諦現觀類智。言法智者，謂於內[^14]共了現見所知諸義境界無漏之智。言類智者，謂於不共了不現見所知義境無漏之智。如顯揚說。（顯揚論二卷十六頁31,489c）

午三、結明作意相

**又即如是了相作意，當知猶為聞思間雜。**

卯二、勝解作意攝3　辰一、標名

**若觀行者，於諸諦中，如是數數正觀察故，由十六行，於四聖諦證成道理已得決定。復於諸諦盡所有性、如所有性，超過聞思間雜作意，一向發起修行勝解，此則名為勝解作意。**

　　復於諸諦盡所有性如所有性者：謂若一切事邊際性，是名諸諦盡所有性，謂事及相為所尋思故。一切事真實性，是名諸諦如所有性，謂彼共相、品、時，及理為所尋思故。

辰二、顯相

**如是作意，唯緣諦境，一向在定。**

辰三、辨修2　巳一、盡所有性攝3　午一、於苦集諦2　未一、發起勝解2　申一、總標所由

**於此修習、多修習故，於苦集二諦境中，得無邊際智。**

申二、別列勝解

**由此智故，了知無常，發起無常無邊際勝解。如是了知苦等，發起苦無邊際勝解、空無我無邊際勝解、惡行無邊際勝解、往惡趣無邊際勝解、興衰無邊際勝解，及老病死愁悲憂苦一切擾惱無邊際勝解。**

未二、釋無邊際

**此中無邊際者，謂生死流轉。**

午二、於滅諦4　未一、滅勝解

**如是諸法無邊無際，乃至生死流轉不絕，常有如是所說諸法。唯有生死無餘息滅，此可息滅，更無有餘息滅方便。**

未二、靜勝解

**即於如是諸有、諸趣死生法中，以無願行、無所依行、深厭逆行發起勝解，精勤修習勝解作意。**

　　以無願行等者：思惟空行，無可希願，名無願行。思惟無我，實不可得，是名無所依行。思惟無常及苦，生厭患想，是名深厭逆行。

未三、妙勝解2　申一、略標舉

**復於如是諸有、諸生增上意樂深心厭怖，及於涅槃隨起一行深心願樂。**

　　於涅槃隨起一行者：謂於滅諦滅、靜、妙、離四行相中，隨起一行故。

申二、簡相違2　酉一、愛樂世間

**彼於長夜，其心愛樂世間色聲香味觸等，為諸色聲**[^15]**香味觸等滋長積集。由是因緣，雖於涅槃深心願樂，而復於彼不能趣入、不能證淨、不能安住、不能勝解，其心退轉。**

　　不能趣入等者：於涅槃界不能行履正道，是名不能趣入。不能證澄清性，是名不能證淨，義如四證淨說。由於餘生不能畢竟無轉故，不能心住一緣，是名不能安住。不能見寂靜德，是名不能勝解。

酉二、不欲涅槃

**於寂靜界未能深心生希仰故，有疑慮故，其心數數厭離、驚怖。**

　　其心數數厭離驚怖者：由未深心希仰，是故數數厭離。由有疑慮，是故數數驚怖。謂於爾時，生如是念：我我今者何所在耶？是名驚怖應知。

未四、離勝解3　申一、標無能

**雖於一切苦、集二諦，數數深心厭離、驚怖，及於涅槃數數發起深心願樂，然猶未能深心趣入。何以故？**

申二、釋所以2　酉一、出障礙法

**以彼猶有能障現觀麤品我慢隨入作意，間、無間轉。**

酉二、顯其行相

**作是思惟：我於生死曾久流轉，我於生死當復流轉；我於涅槃當能趣入，我為涅槃修諸善法；我能觀苦真實是苦，我能觀集真實是集，我能觀滅真實是滅，我能觀道真實是道；我能觀空真實是空，我觀無願真是無願，我觀無相真是無相；如是諸法是我所有。**

申三、結過失

**由是因緣，雖於涅槃深心願樂，然心於彼不能趣入。**

　　能障現觀麤品我慢等者：謂於趣入涅槃作意中，或有間、或無間我相隨轉，當知是名麤品我慢。以於諸行非我執我，長時串習為因緣故，起此我慢。趣現觀時，任運現行，不自覺知，故能為障。由是亦說心於涅槃不能趣入。

午三、於道諦4　未一、道勝解

**彼既了知如是我慢是障礙已，便能速疾以慧通達。**

未二、如勝解

**棄捨任運隨轉作意，制伏一切外所知境，趣入作意。**

未三、行勝解

**隨作意行，專精無間觀察聖諦；隨所生起**[^16]**心謝滅時，無間生心，作意觀察，方便流注，無有間斷。**

　　棄捨任運隨轉作意等者：麤品我慢能生作意不復現行，是名棄捨任運隨轉作意。以心緣心，生總厭離，通達三摩地所行影像唯是其識，不由境界心作意生，是名制伏一切外所知境，趣入作意。隨勝解作意行，專精無間觀察聖諦，當知此即順決擇分加行位攝。顯揚論說：從十六行智，後能[^17]復轉修習，先緣自心，總厭心智生，此說名煖，乃至廣說。（顯揚論十六卷二十二頁31,562a）義應了知。

未四、出勝解

**彼既如是以心緣心，專精無替，便能令彼隨入作意障礙現觀麤品我慢，無容得生。**

　　彼既如是以心緣心者：謂以後後能取，觀前前能取法，是名以心緣心。修所成地說：依無間滅心，由新所起作意，以無常等行如實思惟。（陵本二十卷十九頁1778）其義應知。

巳二、如所有性攝2　午一、悟四聖諦2　未一、別辨悟入4　申一、苦諦2　酉一、釋4　戌一、無常性

**如是勤修瑜伽行者，觀心相續，展轉別異，新新而生，或增或減，暫時而有，率爾現前，前後變易，是無常性。**

戌二、苦性

**觀心相續，入取蘊攝，是為苦性。**

戌三、空性

**觀心相續，離第二法，是為空性。**

戌四、無我性

**觀心相續，從眾緣生，不得自在，是無**[^18]**我性。**

酉二、結

**如是名為悟入苦諦。**

　　觀心相續離第二法者：觀心相續，唯是諸行，無別常恆、堅住、主宰我有情等，是名離第二法。

申二、集諦

**次復觀察此心相續，以愛為因、以愛為集、以愛為起、以愛為緣。如是名為悟入集諦。**

申三、滅諦

**次復觀察此心相續所有擇滅，是永滅性、是永靜性、是永妙性、是永離性。如是名為悟入滅諦。**

申四、道諦

**次復觀察此心相續究竟對治趣滅之道，是真道性、是真如性、是真行性、是真出性。如是名為悟入道諦。**

未二、總顯勝德3　申一、能生正智

**如是先來未善觀察，今善作意方便觀察，以微妙慧，於四聖諦能正悟入。即於此慧親**[^19]**近、修習、多修習故，能緣所緣平等平等正智得生。**

　　今善作意方便觀察等者：謂由勝解作意，起四加行，觀察聖諦，是即加行無漏智攝，名微妙慧。通達三摩地所行影像唯是其識，故名所緣能緣平等平等正智。

申二、能斷我慢

**由此生故**[^20]**，能斷障礙愛樂涅槃所有麤品現行我慢。**

申三、能趣涅槃

**又於涅槃深心願樂，速能趣入，心無退轉，離諸怖畏，攝受增上意樂適悅。**

午二、起四善根4　未一、煖

**如是行者，於諸聖諦，下忍所攝能緣所緣平等平等智生，是名為煖。**

未二、頂

**中忍所攝能緣所緣平等平等智生，是名為頂。**

未三、諦順忍

**上忍所攝能緣所緣平等平等智生，名諦順忍。**

　　是名為煖等者：此中煖、頂，及諦順忍、世第一法，如前諸根、諸力中，已釋其相，是即名為四種善根。其義應知。（陵本二十九卷十頁2436）

未四、世第一法4　申一、出住心

**彼既如是斷能障礙麤品我慢，及於涅槃攝受增上意樂適悅，便能捨離後後觀心所有加行，住無加行無分別心。**

申二、辨心相3　酉一、似滅非實滅

**彼於爾時，其心似滅，而非實滅；似無所緣，而非無緣。**

酉二、似遠離非遠離

**又於爾時，其心寂靜，雖似遠離，而非遠離。**

酉三、非美睡眠覆蓋2　戌一、顯正

**又於爾時，非美睡眠之所覆蓋，唯有分明無高、無下奢摩他行。**

　　唯有分明無高無下奢摩他行者：此顯無相心三摩地不低、不昂，如其所應，名無高下。三摩呬多地說：由不思惟一切相故，於彼諸相不厭不壞，唯不加行作意思惟，故名不低。於無相界正思惟故，於彼無相不堅執著，故名不昂。（陵本十二卷九頁1002）於彼所緣其相明淨，究竟顯現，故名分明。

戌二、簡非

**復有一類，闇昧愚癡，於美睡眠之所覆蓋，其心似滅非實滅中，起增上慢，謂為現觀。此不如是。**

申三、顯分位

**既得如是趣現觀心，不久當入正性離生。即於如是寂靜心位，最後一念無分別心，從此無間，於前所觀諸聖諦理，起內作意。此即名為世第一法。**

　　從此無間等者：謂此最後一念無分別心，與出世無漏聖法為等無間緣。由無漏法各別內證，非從他緣，是故說言起內作意。即此最後一念無分別心，說名世第一法。

申四、釋得名

**從此已後，出世心生，非世間心。此是世間諸行最後界畔邊際，是故名為世第一法。**

寅二、通達2　卯一、明現觀4　辰一、出智體

**從此無間，於前所觀諸聖諦理，起內作意；作意無間，隨前次第所觀諸諦，若是現見、若非現見諸聖諦中，如其次第，有無分別決定智、現見智生。**

辰二、辨斷果2　巳一、斷障

**由此生故，三界所繫見道所斷附屬所依諸煩惱品一切麤重，皆悉永斷。**

　　若是現見若非現見等者：前說現見諸蘊諦智，即是能生法智種子依處；及不現見蘊比度諦智，即是能生類智種子依處故；是舉其因。今顯其果，故作是說。當知法智、類智，總略名無分別決定智、現見智。

巳二、得果3　午一、不還2　未一、標離欲

**此永斷故，若先已離欲界貪者，彼於今時既入如是諦現觀已，得不還果。**

未二、釋其相2　申一、例前

**彼與前說離欲者相，當知無異。**

申二、簡別

**然於此中少有差別。謂當受化生，即於彼處當般涅槃，不復還來生此世間。**

　　彼與前說離欲者相等者：前說離欲者相，謂身業安住，諸根無動，乃至廣說。（陵本三十三卷二十頁2729）今說不還少有差別。彼雖離欲，而非究竟，還於欲界生四生中。不還不爾，唯生色無色界，不復還來生此世間。是故說言當受化生，即於彼處當般涅槃，由色無色唯化生故。

午二、一來

**若先倍離欲界貪者，彼於今時既入如是諦現觀已，得一來果。**

午三、預流

**若先未離欲界貪者，彼於今時既入如是諦現觀已，麤重永息，得預流果。**

　　麤重永息得預流果者：此中麤重，謂即一切見道所斷煩惱。由彼斷故，得預流果。不墮惡趣，是故說言麤重永息。攝異門分說有遠塵離垢，塵謂已生未究竟智，能障現觀有間、無間我慢現轉；垢謂彼品及見斷品所有麤重。（陵本八十三卷十四頁6316）此中麤重，義應準知。

辰三、顯得名2　巳一、標義

**由能知智與所知境和合無乖，現前觀察，故名現觀。**

巳二、舉喻

**如剎帝利與剎帝利和合無乖，現前觀察，名為現觀。婆羅門等，當知亦爾。**

辰四、舉相狀2　巳一、標

**此亦成就眾多相狀。**

巳二、列2　午一、獲得四智

**謂證如是諦現觀故，獲得四智。謂於一切若行、若住諸作意中，善推求故，得唯法智、得非斷智、得非常智、得緣生行如幻事智。**

午二、速遣纏等

**若行境界，由失念故，雖起猛利諸煩惱纏，暫作意時，速疾除遣；又能畢竟不墮惡趣；終不故思違越所學，乃至傍生亦不害命；終不退轉，棄捨所學；不復能造五無間業；定知苦樂非自所作、非他所作、非自他作、非非自他無因而生；**

　　定知苦樂非自所作等者：攝事分說：由二因緣，自作苦樂不可施設、不可記別。如是他作、俱作、俱非所作無因而生，當知亦爾，乃至廣說。（陵本九十三卷二十三頁7056）其義應知。

**終不求請外道為師，亦不於彼起福田想；於他沙門、婆羅門等，終不觀瞻口及顏面；**

　　於他沙門婆羅門等者：攝事分說：不視他面，彼將何說我當聽受。不觀他口，適出語已，尋我聽聞、思惟、籌量、審諦觀察。諸他沙門、婆羅門者，當知即是諸外道輩。（陵本九十五卷十四頁7162）此應準知。

**唯自見法、得法、知法、證法源底，越度疑惑，不由他緣；於大師教，非他所引；於諸法中得無所畏；終不妄計世瑞吉祥以為清淨；終不更受第八有生；具足成就四種證淨。**

　　唯自見法等者：攝異門分說：言見法者，謂於苦等如實見故。言得法者，謂隨證得沙門果故。言知法者，謂證得已，於其所得，能自了知我是預流，我已證得無退墮法故。越渡惑者，謂於自所證。越渡疑者，謂於他所證。非緣於他者，謂於此法內自所證，非但隨他聽聞等故。非餘所引者，謂於大師所有聖教，不為一切外道異論所引奪故。於諸法中得無所畏者，謂於自所證，若他詰問無悚懼故。（陵本八十三卷十四頁6317）此中差別，義應準釋。又於此中，離欲界欲，是名證法源底。思所成地說：離欲界欲，如得源底故。（陵本十八卷十一頁1564）極七返有，故說終不更受第八有生。於佛法僧，及自所得聖所愛戒，獲得正信，是名具足成就四種證淨。

卯二、辨作意2　辰一、簡勝解作意

**如是行者，乃至世第一法已前，名勝解作意。**

辰二、出遠離作意

**於諸聖諦現觀已後，乃至永斷見道所斷一切煩惱，名遠離作意。**

寅三、修習2　卯一、明得果2　辰一、一來2　巳一、標名

**復從此後，為欲進斷修所斷惑，如所得道更數修習，永斷欲界上品、中品諸煩惱已，得一來果。**

巳二、辨相2　午一、例預流

**如預流果所有諸相，今於此中，當知亦爾。**

午二、顯差別

**然少差別。謂若**[^21]**行境界，於能隨順上品猛利煩惱纏處，由失念故，暫起微劣諸煩惱纏**[^22]**，尋能作意，速疾除遣。唯一度來生此世間，便能究竟作苦邊際。**

辰二、不還

**得不還果及不還相，如前已說。**

卯二、辨作意2　辰一、觀察作意攝3　巳一、略標舉

**當知此中，由觀察作意，於一切修道，數數觀察已斷、未斷，如所得道而正修習。**

巳二、廣分別2　午一、徵

**又於此中，云何名修自性？云何名修業？云何名修品類差別？**

午二、釋3　未一、修自性

**謂由定地作意，於世出世善有為法修習增長，無間所作、殷重所作，令心相續會彼體性。如是名為修之**[^23]**自性。**

　　令心相續會彼體性者：謂心能證展轉殊勝諸善法故。

未二、修業4　申一、標

**當知修業略有八種。**

申二、列

**一、有一類法由修故得，二、有一類法由修故習，三、有一類法由修故淨，四、有一類法由修故遣，五、有一類法由修故知，六、有一類法由修故斷，七、有一類法由修故證，八、有一類法由修故遠。**

申三、釋8　酉一、由修故得

**若先未得殊勝善法，修習令得，名修故得。**

酉二、由修故習

**若先已得，令轉現前，名修故習。**

酉三、由修故淨

**若先已得，未令現前，但由修習彼種類法，當令現前，令轉清淨鮮白生起，名修故淨。**

酉四、由修故遣

**若有失念，染法現行，修善法力令不忍受，斷除、變吐，名修故遣。**

酉五、由修故知

**若未生起所應斷法，修善法力，了知如病，深心厭壞；了知如癰、如箭，障礙無常、苦、空及以無我，深心厭壞；名修故知。**

　　修善法力了知如病深心厭壞等者：此中如病、如癰、如箭，謂於諸行住厭背想。當知此由修過患想及實義想為因，由是此說修善法力。過患想者，謂於諸行思惟無常及思惟苦。實義想者，謂於諸行思惟空性及無我性。言如病者，謂如有一，因界錯亂所生病苦，修厭背想。言如癰者，謂如有一，因於先業所生癰苦，修厭背想。言如箭者，謂如有一，因他怨箭所中之苦，修厭背想。如是諸義，皆如攝事分說。（陵本八十六卷四頁6497）

酉六、由修故斷

**如是知已，數修習故，無間道生，斷諸煩惱，名修故斷。**

酉七、由修故證

**煩惱斷已，證得解脫，名修故證。**

酉八、由修故遠

**如如進趣上地善法，如是如是令其下地已斷諸法轉成遠分，乃至究竟，名修故遠。**

申四、結

**當知是名八種修業。**

未三、修品類差別4　申一、標

**應知此修品類差別，有十一種。**

申二、列

**一、奢摩他修，二、毗鉢舍那修，三、世間道修，四、出世道修，五、下品道修，六、中品道修，七、上品道修，八、加行道修，九、無間道修，十、解脫道修，十一、勝進道修。**

申三、釋11　酉一、奢摩他修

**奢摩他修者，謂九種行令心安住，如前已說。**

酉二、毗鉢舍那修

**毗鉢舍那修，亦如前說。**

　　奢摩他修等者：此中奢摩他修，謂即九種心住。毗鉢舍那修，謂即六事差別所緣。如前心一境性處中廣釋其相。（陵本三十卷九頁2511及十二頁2520）

酉三、世間道修

**世間道修者，謂於諸下地見麤相故，於諸上地見靜相故，乃至能趣無所有處一切離欲。**

酉四、出世道修

**出世道修者，謂正思惟苦真是苦、集真是集、滅真是滅、道真是道。由正見等無漏聖道，乃至能趣非想非非想處一切離欲。**

酉五、下品道修

**下品道修者，謂由此故，能斷最麤上品煩惱。**

酉六、中品道修

**中品道修者，謂由此故，能斷所有中品煩惱。**

酉七、上品道修

**上品道修者，謂由此故，能斷所有最後所斷下品煩惱。**

酉八、加行道修

**加行道修者，謂由此故，為斷煩惱，發起加行。**

酉九、無間道修

**無間道修者，謂由此故，正斷煩惱。**

酉十、解脫道修

**解脫道修者，謂由此故，惑**[^24]**斷無間證得解脫。**

　　解脫道修等者：謂煩惱斷無間心得解脫故。

酉十一、勝進道修

**勝進道修者，謂由此故，從是已後修勝善法，乃至未起餘地煩惱能治加行，或復未起趣究竟位。**

　　勝進道修等者：修勝善法，名勝進道。然有分齊，說乃至言。由若已起餘地煩惱能治加行，名加行道。或復已起趣究竟位，名究竟道。是故皆非勝進道攝。

申四、結

**當知是名十一種修品類差別。**

巳三、結應觀

**如是於修勤修習者，於時時間，應正觀察所有煩惱已斷、未斷。**

辰二、攝樂作意攝

**於時時間，於可厭法深心厭離；於時時間，於可欣法深心欣慕；如是名為攝樂作意。**

寅四、究竟2　卯一、明道果2　辰一、阿羅漢道2　巳一、標相

**彼即於此攝樂作意親近、修習、多修習故，有能無餘永斷修道所斷煩惱最後學位喻如金剛三摩地生。由此生故，便能永斷修道所斷一切煩惱。**

　　有能無餘永斷修道所斷煩惱等者：有三摩地，喻如金剛，此能無餘永斷修道所斷煩惱，於最後邊有學位生。從此無間，究竟解脫，成阿羅漢，名無學故。

巳二、釋名2　午一、問

**問：何因緣故，此三摩地名金剛喻？**

午二、答2　未一、舉喻

**答：譬如金剛，望餘一切末尼、真珠、琉璃、螺貝、璧玉、珊瑚等諸珍寶，最為堅固；能穿、能壞所餘寶物，非餘寶物所能穿壞**[^25]**。**

未二、合法

**如是此三摩地，於諸有學三摩地中，最上、最勝、最為堅固；能壞一切所有煩惱，非上煩惱所能蔽伏。是故此三摩地名金剛喻。**

　　非上煩惱所能蔽伏者：三摩呬多地說：此三摩地最第一故，最尊勝故，極堅牢故，上無煩惱能摧伏故，摧伏一切諸煩惱故。（陵本十二卷十九頁1048）與此義同。

辰二、阿羅漢果2　巳一、辨諸相2　午一、辨3　未一、證極究竟2　申一、標證得

**從此金剛喻三摩地，無間永害一切煩惱品麤重種子，其心於彼究竟解脫，證得畢竟種性清淨。**

　　證得畢竟種性清淨者：謂證轉依，圓滿解脫，自性清淨故。

申二、列五相5　酉一、堪作他義

**於諸煩惱究竟盡中，發起盡智。由因盡故，當來苦果畢竟不生，即於此中起無生智。**

酉二、自義圓滿

**彼於爾時，成阿羅漢，諸漏已盡，所作已辦，無復所作，證得自義，盡諸有結。已正奉行如來聖教，心善解脫。**

　　證得自義盡諸有結等者：謂於自身證苦邊際，是名證得自義。上下分結皆已永斷，是名盡諸有結。於世尊所梵行已立，究竟涅槃，是名已正奉行如來聖教，心善解脫。

**已具成就十無學法。謂無學正見、正思惟，乃至無學正解脫、正智。**

酉三、安住聖住2　戌一、明自在轉2　亥一、標

**於諸住中及作意中，能隨己**[^26]**心自在而轉。**

亥二、釋2　天一、於諸住

**隨所樂住或聖、或天、或梵住中，即能安住。**

天二、於作意

**隨樂思惟所有正法，能引世間或出世間諸善義利，即能思惟。**

戌二、別釋諸住3　亥一、聖住

**言聖住者，謂空住、無願住、無相住、滅盡定住。**

亥二、天住

**言天住者，謂諸靜慮、諸無色住。**

亥三、梵住

**言梵住者，謂慈住、悲住、喜住、捨住。**

酉四、斷智畢竟

**又於爾時，至極究竟，畢竟無垢，畢竟證得梵行邊際。**

酉五、入涅槃滅

**離諸關鍵，已出深坑，已度深塹，已能摧伏彼伊師迦，是為真聖，摧滅高幢。**

　　又於爾時至極究竟至摧滅高幢者：一切行事皆悉斷故，是名至極究竟。一切煩惱畢竟斷故，是名畢竟無垢。今已獲得彼對治故，是名畢竟證得梵行邊際。先斷能順五下分結，如離關鍵。次於涅槃起深坑想，無明怖畏斷無餘故，如出深坑及度深塹。已斷有愛，於諸境界無復愛生，便[^27]於一切憍慢不起，由是說言摧滅高幢。如是諸義，皆如攝事分說。（陵本八十七卷十八頁6607）又復此中，摧伏薩迦耶見及彼常見，是名摧伏彼伊師迦。由計常論者，謂我世間皆實常住，不可損害，積聚而住，如伊師迦故。如有尋有伺地說。（陵本六卷十五頁453）

未二、諸餘功德5　申一、守護四依[^28]

**已斷五支，成就六支。**

　　已斷五支成就六支者：如下說言，不能習近五種處所，乃至廣說，是名已斷五支。此說六支，疑為五支。思所成地中說：成就五支，永斷五支，當知得名真實苾芻。（陵本十九卷十六頁1667）其義應知。

**一向守護四所依止。**

　　一向守護四所依止者：思所成地說：依四所依立四種護。謂命護、力護、心雜染護、正方便護。（陵本十八卷十六頁1583）此四所依，如義應知。

申二、永離貪愛

**最極遠離，獨一諦實，棄捨希求，無濁思惟，身行猗息。**

　　最極遠離至身行猗息者：思所成地有一頌言：住戲論皆無，踰牆塹離愛，牟尼遊世間，天人不能識。（陵本十九卷十一頁1649）謂阿羅漢苾芻，於惡魔怨一切愚夫所繫屬主，解脫自在，是名最極遠離。如是真阿羅漢，一切天人皆不能識，是名獨一諦實。棄捨自屬養命珍財，及與生天方便，是名棄捨希求。無諸惡見及愛、無明種種過失，是名無濁思惟。究竟自在，遊行空閑聚落，是名身行猗息。如是諸義，皆依彼長行釋。

申三、證俱解脫

**心**[^29]**善解脫，慧善解脫。**

　　心善解脫慧善解脫者：愛及無明永斷無餘，如其次第，證二解脫。義如有尋有伺地釋。（陵本九卷十五頁694）

**獨一無侶，正行已立，名已親近無上丈夫。**

申四、具六恆住

**具足成就六恆住法。謂眼見色已，無喜無憂，安住上捨，正念正知。如是耳聞聲已、鼻齅香已、舌嘗味已、身覺觸已、意了法已，無喜無憂，安住上捨，正念正知。**

申五、三毒永盡2　酉一、自能領受

**彼於爾時，領受貪欲無餘永盡，領受瞋恚無餘永盡，領受愚癡無餘永盡。**

酉二、他應供養

**彼貪瞋癡皆永盡故，不造諸惡，習近諸善。其心猶如虛空淨水，如妙香檀，普為一切天帝天王恭敬供養。**

未三、住二涅槃2　申一、有餘依

**住有餘依般涅槃界，度生死海，已到彼岸，亦名住**[^30]**持最後有身。**

申二、無餘依2　酉一、標相

**先業煩惱所引諸蘊自然滅故，餘取無故，不相續故，於無餘依般涅槃界而般涅槃。**

酉二、顯義

**此中都無般涅槃者，如於生死無流轉者。唯有眾苦永滅、寂靜、清涼、滅沒。唯有此處最為寂靜，所謂棄捨一切所依，愛盡、離欲、永滅、涅槃。**

午二、結

**當知此中，有如是相。**

巳二、釋漏盡2　午一、永斷五支2　未一、標列五支

**阿羅漢苾芻諸漏永盡，不能習近五種處所。一者、不能故思殺害諸眾生命，二者、不能不與而取，三者、不能行非梵行習婬欲法，四者、不能知而妄語，五者**[^31]**、不能貯畜受用諸欲資具。**

　　不能習近五種處所等者：此即前說已斷五支。思所成地說斷五支，與此義同。然文有別，次第亦異。

未二、出永斷因

**如是不能妄計苦樂自作、他作、自他俱作、非自他作無因而生。**

午二、離諸怖畏

**又亦不能怖畏一切不應記事；又亦不能於雲、雷電、霹靂、災雹，及見種種怖畏事已，深生驚怖。**

　　如是不能妄計苦樂等者：此即前說成就六支。於妄計中，略有四種，謂即自作、他作、俱作，此之三種，惡因論邊；後之一種，無因論邊。遠離此四，又不怖畏一切不應記事，及於諸怖畏事不生驚怖，是故說言成就六支。

卯二、辨作意2　辰一、加行究竟作意

**當知此中，金剛喻定所攝作意，名加行究竟作意。**

辰二、加行究竟果作意

**最上阿羅漢果所攝作意，名加行究竟果作意。**

丑三、結得究竟

**由如是等多種作意，依出世道證得究竟。**

丁三、結成地意

**如是一切名聲聞地。此是一切正等覺者所說一切聲聞相應教法根本，猶如一切名句文身是所制造文章、呪術、異論根本。**

**本地分中獨覺地第十四**

丙十一、獨覺地2　丁一、結前生後

**如是已說聲聞地。云何獨覺地？**

丁二、標釋五相3　戊一、標

**當知此地有五種相。**

戊二、列

**一者、種性，二者、道，三者、習，四者、住，五者、行。**

戊三、釋5　己一、種性3　庚一、徵

**云何獨覺種性？**

庚二、標

**謂由三相，應正了知。**

庚三、釋3　辛一、薄塵種性

**一者、本性獨覺，先未證得彼菩提時，有薄塵種性。由此因緣，於憒鬧處，心不愛樂；於寂靜處，深心愛樂。**

辛二、薄悲種性

**二者、本性獨覺，先未證得彼菩提時，有薄悲種性。由是因緣，於說正法利有情事，心不愛樂；於少思務寂靜住中，深心愛樂。**

辛三、中根種性

**三者、本性獨覺，先未證得彼菩提時，有中根種性，是慢行類。由是因緣，深心希願無師、無敵而證菩提。**

己二、道3　庚一、徵

**云何獨覺道？**

庚二、標

**謂由三相，應正了知。**

庚三、釋3　辛一、初獨覺道

**謂有一類，安住獨覺種性，經於百劫，值佛出世，親近承事，成熟相續，專心求證獨覺菩提。於蘊善巧、於處善巧、於界善巧、於緣起善巧、於處非處善巧、於諦善巧勤修學故，於當來世，速能證得獨覺菩提。如是名為初獨覺道。**

　　成熟相續者：此中成熟，謂將成熟。聲聞地說：謂即如是已得趣入補特伽羅，除所獲得最後有身。謂住於此得般涅槃，或能趣入正性離生。從趣入後，於後後生修集諸根，轉上、轉勝、轉復微妙。是名將成熟[^32]。（陵本二十一卷十七頁1869）此應準釋。由下自說，過百劫已，出無佛世，方能證法現觀，得獨覺菩提果故。

辛二、第二獨覺道

**復有一類，值佛出世，親近善士，聽聞正法，如理作意**[^33]**，於先所未起順決擇分善根，引發令起，謂煖、頂、忍；而無力能即於此生證法現觀，得沙門果。復修蘊善巧、修處善巧、修界善巧、修緣起善巧、修處非處善巧、修諦善巧故，於當來世能證法現觀，得沙門果。是名第二獨覺道。**

辛三、第三獨覺道

**復有一類，值佛出世，親近善士，聽聞正法，如理作意，證法現觀，得沙門果；而無力能於一切種至極究竟，畢竟離垢，畢竟證得梵行邊際阿羅漢果。復修蘊善巧、修處善巧、修界善巧、修緣起善巧、修處非處善巧、修諦善巧故，依出世道，於當來世至極究竟，畢竟離垢，畢竟證得梵行邊際阿羅漢果。是名第三獨覺道。**

己三、習2　庚一、徵

**云何獨覺習？**

庚二、釋2　辛一、明種類2　壬一、依初獨覺道

**謂有一類，依初獨覺道，滿足百劫修集資糧。過百劫已，出無佛世，無師自能修三十七菩提分法，證法現觀，得獨覺菩提果，永斷一切煩惱，成阿羅漢。**

　　證法現觀得獨覺菩提果等者：此中唯說證法現觀及得阿羅漢果，不說或得沙門果。當知此類名頓出離，與下所說漸出離者有別。集論中說：頓出離者，謂入諦現觀已，依止未至定，發出世間道，頓斷三界一切煩惱。品品別斷，唯立二果，謂預流果、阿羅漢果。（集論七卷十四頁31,690a）義應準釋。

壬二、依次二獨覺道

**復有一類，或依第二、或依第三獨覺道。由彼因緣，出無佛世，無師自能修三十七菩提分法，或證法現觀，乃至得阿羅漢果，或得沙門果，至極究竟，畢竟離垢，畢竟證得梵行邊際，證得最上阿羅漢果。**

　　或證法現觀乃至得阿羅漢果等者：此中一類，或頓出離，或漸出離，如次配釋應知。

辛二、辨異名

**當知此中，由初習故成獨覺者，名麟角喻；由第二、第三習故成獨勝者，名部行喻。**

己四、住2　庚一、徵

**云何獨覺住？**

庚二、釋2　辛一、麟角喻

**謂初所習麟**[^34]**角喻獨覺，樂處孤林，樂獨居住，樂甚深勝解，樂觀察甚深緣起道理，樂安住最極空、無願、無相作意。**

辛二、部行喻

**若第二、第三所習部行喻獨勝，不必一向樂處孤林、樂獨居住，亦樂部眾共相雜住。所餘住相，如麟角喻。**

己五、行2　庚一、徵

**云何獨覺行？**

庚二、釋3　辛一、乞食無染

**謂一切獨覺，隨依彼彼村邑聚落而住，善護其身、善守諸根、善住正念，隨入彼彼村邑聚落，或為乞食。**

辛二、以身濟度3　壬一、標

**或濟度他下劣愚昧，以身濟度，不以語言。**

壬二、徵

**何以故？**

壬三、釋

**唯現身相為彼說法，不發言故。**

　　善護其身等者：謂入村邑聚落乞食，應當善避惡象、惡馬等，是名善護其身。若於如是諸境界相不應策發諸根，便即於彼不作功用，是名善守諸根。若於如是諸境界相應當策發諸根，便即於彼正作功用，令諸煩惱不起現行，是名善住正念。義如聲聞地說。（陵本三十二卷十一頁2640）

**示現種種神通境界，乃至為令心誹謗者生歸向故。**

辛三、本趣寂

**又彼一切，應知本來一向趣寂。**

　　應知本來一向趣寂者：謂彼深願速證涅槃故。

**瑜伽師地論科句披尋記卷第三十四**

[^1]: 「飲」，磧砂作「欣」。

[^2]: 「具」，磧砂作「見」。

[^3]: 「曝」，磧砂、大正作「昅」。（原為\[濕-水+日\]）

[^4]: 「異」，磧砂、大正作「壞」。

[^5]: 「或」，大正作「戒」。

[^6]: 「三十二卷」，披尋記原作「三十四卷」。

[^7]: 「異」，磧砂、大正作「壞」。

[^8]: 「隤」，大正作「頹」。

[^9]: 「隤」，大正作「頹」。

[^10]: 「徇」，大正作「殉」。

[^11]: 「伎」，磧砂、陵本作「妓」。

[^12]: 「祈」，磧砂作「初」。

[^13]: 「所攝」，磧砂作「攝所」。

[^14]: 編按：顯揚原文無「內」字。

[^15]: 磧砂無「聲」字。

[^16]: 「起」，磧砂作「趣」。

[^17]: 編按：顯揚原文無「能」字。

[^18]: 「無」，陵本作「為」。

[^19]: 「親」，磧砂作「現」。

[^20]: 「故」，磧砂作「故斷」。

[^21]: 「若」，磧砂作「苦」。

[^22]: 「纏」，磧砂作「續」。

[^23]: 「之」，磧砂作「定」。

[^24]: 「惑」，大正、陵本作「或」。

[^25]: 「壞」，磧砂作「能壞」。

[^26]: 「己」，陵本作「已」。

[^27]: 編按：「便」，卷八十七原文作「遍」。

[^28]: 「四依」，披尋記原作「四儀」。

[^29]: 「心」，磧砂作「以」。

[^30]: 「住」，大正作「任」。

[^31]: 「者」，磧砂作「來」。

[^32]: 「成熟」，披尋記原作「成就」。卷二十一原文作「成熟」。

[^33]: 「意」，磧砂作「竟」。

[^34]: 「麟」，大正作「鱗」。
