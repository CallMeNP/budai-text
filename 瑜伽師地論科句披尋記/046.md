# 瑜伽師地論科句披尋記卷第四十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處菩提分品第十七之三**

巳十五、四種法嗢柁南4　午一、標

**復有四種法嗢柁南，諸佛菩薩欲令有情清淨故說。**

午二、徵

**何等為四？**

午三、列

**一切諸行皆是無常，是名第一法嗢柁南。一切諸行皆悉是苦，是名第二法嗢柁南。一切諸法皆無有我，是名第三法嗢柁南。涅槃寂靜，是名第四法嗢柁南。**

午四、釋2　未一、名嗢柁南3　申一、第一義

**諸佛菩薩多為有情宣說如是法相應義，是故說名法嗢柁南。**

申二、第二義

**又從曩昔，其心寂靜諸牟尼尊，於一切時展轉宣說，是故說此名嗢柁南。**

　　其心寂靜諸牟尼尊者：諸牟尼尊，一切煩惱戲論永滅，證大涅槃，是名其心寂靜。

申三、第三義

**又此行跡能趣大生，亦復能趣出第一有，是故說此名嗢柁南。**

未二、辨四種法4　申一、諸行無常3　酉一、徵

**云何菩薩等隨觀察一切諸行皆是無常？**

酉二、釋2　戌一、以正觀察2　亥一、總觀無常2　天一、無性無常

**謂諸菩薩，觀一切行言說自性，於一切時常無所有。如是諸行常不可得，故名無常。**

天二、生滅無常

**又即觀彼離言說事，由不了知彼真實故；無知為因，生滅可得。如是諸行離言自性有生有滅，故名無常。**

　　又即觀彼離言說事等者：諸有為法離言自性，是名離言說事。由不了知此唯事故，起邪分別；由是因緣，墮諸世間生死相續，是名無知為因，生滅可得。

亥二、別觀四相2　天一、依三世觀3　地一、過去

**又諸菩薩，觀過去行已生已滅，由彼諸行無因可得，亦無自性，是故觀彼因性、自性皆無所有。**

　　觀過去行已生已滅等者：由已生故，因已受盡，是故說言無因可得。由已滅故，自性受用已盡，是故說言亦無自性。

地二、現在

**觀現在行已生未滅，由彼諸行因不可得，已與果故；自性可得，猶未滅故；是故觀彼自性是有，而無有因。**

　　觀現在行已生未滅等者：由已生故，因已受用，是故說言因不可得。自性受用未盡，是故說言自性可得。

地三、未來

**觀未來行未生未滅，由彼諸行有因可得，未與果故；無有自性，猶未生故；是故觀彼唯有因性，而無自性。**

　　觀未來行未生未滅等者：由未生故，因未受用，是故說言有因可得。既未有生，亦未有滅，由此未滅自性未受，是故說言無有自性。

天二、依剎那觀2　地一、別辨相3　玄一、標

**菩薩如是見三世中分段諸行相續轉已，等隨觀見一一剎那有為諸行，皆有三種有為之相。於剎那後，復有第四有為之相。**

玄二、釋2　黃一、正觀四相

**即於此中，前剎那行自性滅壞。無間非先諸行剎那自性生起，正觀為生；諸行生已，即時未壞，正觀為住；此已生行，望前已滅諸行剎那自性別異，正觀為老；從此諸行生剎那後，即此已生諸行剎那自性滅壞，正觀為滅。**

黃二、觀唯諸行

**菩薩觀此已生剎那諸行自性，即是生住老之自性，不見生等別有自性。如實觀見生剎那後，即此生等諸行剎那自性滅壞，無別有性。**

玄三、結

**如是四種有為之相，總攝諸行。**

　　前剎那行自性滅壞等者：諸行生滅，唯一剎那，以彼纔生無間滅故。然於中間前後相續新新生起，愚夫不了，妄執實有生住異滅，或復妄執離諸行外別有自性。菩薩正觀則不如是。於此剎那行續前剎那生正觀為生，由是了知生無常義。即此剎那生有諸行自性可得正觀為住，由是了知住唯假說非實有義。若此剎那生望前剎那諸行自性變異正觀為老，由是了知老觀待有假施設義。即此剎那生無間諸行自性滅正觀為滅，由是了知滅無常義。又復正觀生住老滅，唯是諸行分位差別，非離諸行別有自性。由是應知，諸佛菩薩唯於諸行說無常義。

地二、出要義2　玄一、標列

**以要言之，二分所顯。一者、有分所顯，二者、無分所顯。**

玄二、隨釋

**此中世尊依於有分，建立一種有為之相；依於無分，建立第二有為之相。住、異二種，俱是諸行有分所顯，建立第三有為之相。**

　　建立第三有為之相者：住、異二種總合為一，建立第三有為之相，以俱有分所顯故，由是應知餘處說三有為相義。

戌二、決擇所觀2　亥一、依自他教2　天一、顯自3　地一、標

**此中菩薩，觀一切時唯有諸行，除此更無生住老滅恆有實物自性成就。**

地二、徵

**何以故？**

地三、釋

**諸行生時，唯即如是諸行可得，無別有餘生住老滅。如是諸行住老滅時，唯即如是諸行可得，無別有餘生住老滅。**

　　諸行生時等者：雖諸行生生相可得，住老滅相亦復可得，然唯諸行自性所顯，是故說言唯即如是諸行可得。除此更無生住老滅恆有實物自性成就，是故說言無別有餘生住老滅。如說諸行生時理既如是，諸行住老滅時，當知亦爾。

天二、簡他2　地一、標義

**又諸菩薩以理推求生等實物亦不可得。**

地二、舉難2　玄一、略辨四相2　黃一、舉生相2　宇一、二生難

**如是推求不可得者，謂若離彼色等諸行別有生法，是即應如色等諸行自體有生，如是此生亦應有生。如是即應有二種生，一者、行生，二者、生生。**

宇二、一異難

**如是行生與彼生生為一為異？若言一者，計生實有即為唐捐。言別有生是實物有，不應道理。若言異者，如是即應非行生生；是行生生，不應道理。**

　　如是即應非行生生等者：謂若生相與行異者，是則生相應非從諸行生；然是行生，故不應理。

黃二、例住等

**如說生相，如是廣說住老滅相，當知亦爾。**

玄二、別廣滅相3　黃一、標義

**謂若滅法別有自性，是實成就；即應此滅有生有滅。**

黃二、設難2　宇一、有生難

**若滅生時，一切諸行皆應同滅。如是即應少用功力，如入滅定，諸心心所一切皆滅。**

宇二、有滅難

**若滅滅時，一切諸行雖皆已滅，復應還生，以滅無故。**

黃三、結非

**是故言滅有生有滅，不應道理。**

亥二、依修厭等

**又善男子、或善女人，於一切時恆有實物自性成就，觀為假有，而能修厭、離欲、解脫，不應道理。與此相違，是應道理。**

　　於一切時恆有實物自性成就等者：此說生住老滅應知。

酉三、結

**由此行相，是諸菩薩如實了知一切諸行皆是無常。**

申二、諸行皆苦3　酉一、標

**又諸菩薩，觀無常行相續轉時，能為三種苦所依止。**

酉二、列

**一者、行苦，二者、壞苦，三者、苦苦。**

酉三、結

**如是菩薩如實了知一切諸行皆悉是苦。**

申三、諸法無我4　酉一、標

**又諸菩薩，如實了知有為、無為一切諸法二無我性。**

酉二、列

**一者、補特伽羅無我性，二者、法無我性。**

酉三、釋2　戌一、補特伽羅無我性

**於諸法中補特伽羅無我性者，謂非即有法，是真實有補特伽羅；亦非離有法，別有真實補特伽羅。**

　　謂非即有法等者：有尋有伺地說：若即於蘊施設我者，是我與蘊無有差別；而計有我諦實常住，不應道理。又說：若蘊外餘處者，汝所計我應是無為，不應道理。若不屬蘊者，我一切時應無染汙，又我與身不應相屬，此不應理。（陵本六卷十一頁436）由彼所破，應知此所說義。

戌二、法無我性

**於諸法中法無我性者，謂於一切言說事中，一切言說自性諸法都無所有。**

酉四、結

**如是菩薩如實了知一切諸法皆無有我。**

申四、涅槃寂靜2　酉一、標相2　戌一、於真實

**又諸菩薩，觀一切行先因永斷，後無餘滅，其餘畢竟不起不生，說名涅槃。當知涅槃其體**[^1]**寂靜，一切眾苦畢竟息故，一切煩惱究竟滅故。**

戌二、於勝解

**如是未得清淨增上意樂菩薩，未見聖諦諸聲聞乘，雖於涅槃發起勝解，如是說言涅槃寂靜；而於涅槃未如實解，未能如實正智見轉，然彼亦有如理作意。**

酉二、舉喻2　戌一、車喻2　亥一、舉事3　天一、第一時

**譬如王子、或長者子，生育已來，未出王宮、長者內室；王及長者，各為幼童假作種種諸戲樂具，鹿車、牛車、馬車、象車而賜與之。爾時王子及長者子，用為嬉戲，歡娛遊佚，即於如是假所造作鹿、牛、馬、象，發起真實鹿想、牛想、馬想、象想。**

天二、第二時

**後於一時，王及長者各知其子漸已長大，諸根成熟，讚說真實鹿、牛、馬、象。爾時王子及長者子聞父讚說，作是念言：今者父王及父長者，將非讚說我等所有鹿、牛、馬、象四種車耶？**

天三、第三時

**復於後時，王及長者知子轉大，從內宮室引出外遊，示其真實鹿、牛、馬、象。時彼見已，內自發生如實慧解，此為實義鹿車、牛車、馬車、象車。父於長夜嘗為我等讚說斯事，然唯我等以無智故，於不如實唯彼相似、唯彼影像發起真實鹿等勝解。由是因緣，於先勝解追起羞愧。**

亥二、合法3　天一、於初所說

**如是宮室，喻於生死。其所生育諸幼童子，喻未證得清淨增上意樂菩薩，及未見諦諸聲聞乘。父喻諸佛及已證入大地菩薩。先為假作鹿、牛等車，喻為宣說涅槃麤**[^2]**相。**

天二、於次所說

**次為讚說真實鹿等，喻佛菩薩自現證見真實涅槃，如其所見，於彼菩薩及聲聞前，讚說涅槃真實功德。所餘，喻彼既聞是已，但用隨順音聲覺慧，於涅槃德長夜勝解。**

天三、於後所說

**若於是時資糧成熟，漸次增長，成淨增上意樂菩薩、見諦聲聞，於真涅槃生現證智；即於爾時發生自內如實慧解，如是涅槃，一切聲聞、獨覺所證，諸佛菩薩先所讚說，我等先以愚夫覺慧，於不如實唯彼相似、唯彼影像發起真實涅槃勝解。由是因緣，於先勝解追生羞愧，依止於後如實勝解。**

戌二、藥喻2　亥一、出有病者2　天一、舉喻3　地一、不了藥病

**又如病者往大醫所，為除病故，求隨順藥，得已常服。彼於是藥深生勝解、深生愛樂、唯見為實。由是因緣，先病除愈，復起餘病，應服餘藥。**

　　先病除愈等者：此中先病，喻煩惱障。此除斷已，猶有所知障在，喻如餘病。應依大乘方能出離，由是喻言應服餘藥。

地二、不聽勸捨

**爾時大醫知先病愈，後病復生，更須餘藥；勸捨前藥，令服餘藥。時彼病者愚癡無識，於前所服深生勝解，起所宜想，不肯棄捨。**

地三、不信醫言

**時大良醫為其宣說前後藥性，於現所病前藥匪宜，後藥為勝。時有病者雖聞是語，不生勝解，猶未深信良醫所言。**

天二、合法

**如是病者，喻諸凡夫菩薩、聲聞，為煩惱病之所執持。**

　　為煩惱病之所執持者：法執無明，名煩惱病。能礙所知，名所執持。此中通說凡夫菩薩及不定性聲聞，於大菩提性有堪能，未斷彼障，故作是說。

**大良醫者，喻諸如來。其良藥等，喻為宣說若上上勝及以上極，若深深勝及以深極，若劣、若勝及以勝極，法教正教教授教誡。彼雖聞已，不能悟入，不生勝解，不能修行法隨法行。**

　　若上上勝及以上極等者：十二分教，是名正教。於中方廣一分菩薩法教，唯為菩薩發心者說。齊至第一無數大劫，望聲聞乘，名上、名深，上根攝故，難可知故。齊至第二無數大劫，說名上勝及以深勝。齊至第三無數大劫，說名上極及以深極。菩薩學處，依諸善友教授教誡。戒定慧三，如次說名若劣、若勝及以勝極。

亥二、結有淨信

**諸有淨信菩薩、聲聞，於佛所說不生疑惑；**

　　諸有淨信菩薩聲聞者：此中淨信，謂即淨信意樂應知。

**乘佛所說喻如一切支具圓滿妙莊嚴車無上法乘，**

　　一切支具圓滿妙莊嚴車無上法乘者：攝事分說：處所圓滿、教導圓滿、正行圓滿、資糧圓滿為所依止，應知建立人天四輪。乃至廣說如是四種天上諸天、人中諸人所有止觀勝妙車輪，隨有所闕，其車不轉。（陵本九十九卷二十一頁7460）此說一切支具圓滿妙莊嚴車，如彼四圓滿義應知。

**如善御者，隨所行地、隨所應到，疾疾進趣，無所稽留。**

　　隨所行地等者：菩薩行中安立十地，於地地中漸次進趣，乃至究竟，是名隨所行地、隨所應到。於其中間無有厭倦，不生喜足，是名疾疾進趣，無所稽留。

**本地分中菩薩地初持瑜伽處菩薩功德品第十八**

卯二、菩薩功德（即功德品）2　辰一、徵

**云何菩薩所有功德？**

辰二、釋4　巳一、初嗢柁南攝2　午一、嗢柁南標

**嗢柁南曰：**

　**希奇不希奇　平等心饒益　報恩與欣讚　不虛加行性**

午二、長行釋7　未一、甚希奇法4　申一、標

**謂諸菩薩，於其無上正等覺乘勤修學時，應知有五甚希奇法。**

申二、徵

**何等為五？**

申三、列

**一者、於諸有情非有因緣而生親愛；二者、唯為饒益諸有情故，常處生死，忍無量苦；三者、於多煩惱難伏**[^3]**有情，善能解了調伏方便；四者、於極難解真實義理，能隨悟入；五者、具不思議大威神力。**

申四、結

**如是五種菩薩所有甚希奇法，不與一切餘有情共。**

　　不與一切餘有情共者：除此菩薩，所餘一切若凡若聖諸有情類皆非共有，是故說名甚希奇法。

未二、不希奇法3　申一、標

**又諸菩薩成就五種不希奇法，而名成就甚希奇法。**

申二、徵

**何等為五？**

申三、釋5　酉一、樂利他苦

**謂諸菩薩，以因利他苦，即為自己**[^4]**樂；是故菩薩恆遍受行因利他苦。是名菩薩成就第一不希奇**[^5]**法，而名成就甚希奇法。**

　　以因利他苦者：謂諸菩薩修十一種利有情業，由彼所生種種憂苦，是名因利他苦。義如忍品中說。（陵本四十二卷十頁3445）

酉二、樂受生死

**又諸菩薩，雖善了知生死過失、涅槃功德，而樂普令有情清淨，即為己**[^6]**樂；是故菩薩為淨有情增上力故，誓受生死。是名菩薩成就第二不希奇法，而名成就甚希奇法。**

酉三、樂說正法

**又諸菩薩，雖善了知默然樂味，而樂普令有情清淨，即為己**[^7]**樂；是故菩薩為淨有情增上力故，恆勤方便為說正法。是名菩薩成就第三不希奇法，而名成就甚希奇法。**

　　雖善了知默然樂味等者：此說無礙解住菩薩應知。謂於甚深寂靜解脫不生喜足入勝進故，於諸法中起智加行宣說法故。如住品說。（陵本四十八卷十九頁3871）

酉四、樂行淨施

**又諸菩薩，雖積集六波羅蜜多所有善根，而樂普令有情清淨，即為己**[^8]**樂；是故菩薩為淨有情增上力故，以淨意樂施諸有情，然不希求施果異熟。是名菩薩成就第四不希奇法，而名成就甚希奇法。**

　　以淨意樂施諸有情者：迴向無上菩提意樂，名淨意樂。即以如是意樂行四攝事，令諸有情能種善根，是名施諸有情。

酉五、恆現利他

**又諸菩薩，以利他事為自利事；是故菩薩恆現受行一切有情利益之事。是名菩薩成就第五不希奇法，而名成就甚希奇法。**

未三、其心平等4　申一、標

**又諸菩薩由五種相，當知普於一切有情其心平等。**

申二、徵

**何等為五？**

申三、列

**一者、菩薩最初發心，願大菩提，如是亦為利益一切諸有情故，起平等心。**

　　菩薩最初發心等者：謂諸菩薩起正願心求菩提時，發如是心，說如是言：願我決定當證無上正等菩提，能作有情一切義利，畢竟安處究竟涅槃及以如來廣大智中。如發心品說。（陵本三十五卷九頁2851）此即願自及他同證無上菩提，名平等心。

**二者、菩薩於諸有情住哀愍俱平等之心。**

　　於諸有情住哀愍俱平等之心者：此顯菩薩於其無苦無樂、有苦、有樂一切有情，修四無量慈、悲、喜、捨，故作是說。如供養親近無量品廣釋應知。（陵本四十四卷九頁3572）

**三者、菩薩於諸有情，深心發起一子愛俱平等之心。四者、菩薩於從眾緣已生諸行，知是所想有情事已，知一有情所有法性，即是一切有情法性；以法平等俱行之心，於諸有**[^9]**情住平等心。**

　　知一有情所有法性等者：有情法性，唯是諸行，此說菩薩法緣慈等無量應知。

**五者、菩薩如於一有情行利益行，於一切有情行利益行，亦復如是。以利俱心，於諸有情住平等心。**

　　於一有情行利益行等者：此說菩薩住慈愍觀，遍於親怨中三品一切有情，平等平等行利益行應知。

申四、結

**由此五相，是諸菩薩於諸有情其心平等。**

未四、能作饒益3　申一、標

**又諸菩薩由五種相，於諸有情能作一切饒益之事。**

申二、徵

**何等為五？**

申三、列

**一者、說授正命以為饒益；**

　　說授正命以為饒益者：謂授淨戒，遠離非法貪求利養，以聖慧命清淨自活，名授正命。此有五種勝利之相，如有尋有伺地說。（陵本五卷三頁325）

**二者、於不隨順能引義利所作事業，說授隨順以為饒益；三者、無依無怙、有苦有貧，善能為彼作依怙等以為饒益；四者、說授能往善趣之道以為饒益；五者、說授三乘以為饒益。**

未五、現報他恩3　申一、標

**又諸菩薩由五種相，於其有恩諸有情所現前酬報。**

申二、徵

**何等為五？**

申三、列

**一者、安處有情，令學己**[^10]**德；**

　　安處有情令學己德者：此顯菩薩同事攝事，故作是說。

**二者、方便安處，令學他德；**

　　方便安處令學他德者：謂彼有情若有聲聞、獨覺種姓，即於聲聞、獨覺乘中而正安處。若有如來種姓，即於無上正等菩提最上乘中而正安處故。

**三者、無依無怙、有苦有貧，隨力隨能作依怙等；四者、勸令供養諸佛如來；五者、令於如來所說正法受持、讀誦、書寫、供養。**

未六、常欣讚處3　申一、標

**又諸菩薩，於五種處常當欣讚。**

申二、徵

**何等為五？**

申三、列

**一者、值佛出世，常得承事；二者、於諸佛所，常聞六種波羅蜜多菩薩藏法；三者、於一切種成熟有情，常有勢力；**

　　於一切種成熟有情等者：成熟方便有二十七，名一切種。由此方便，令諸有情六種成熟差別圓滿，名有勢力。成熟品中廣釋其相。（陵本三十七卷二十一頁[^11]3079）

**四者、能於無上正等菩提堪任速證；五者、證菩提已，諸弟子眾常和無諍**[^12]**。**

未七、不虛加行3　申一、標

**又諸菩薩由五因緣，於諸有情能作不虛饒益加行。**

申二、徵

**何等為五？**

申三、列2　酉一、舉初二

**謂諸菩薩，於諸有情先欲求作利益安樂，於諸有情利益安樂如實了知，無顛倒覺。**

酉二、指餘三

**如是一切，如前供養親近無量品中所說，應知其相。**

　　能作不虛饒益加行等者：供養親近無量品說：若諸菩薩具五種相，眾德相應，能為善友所作不虛。與此義同。此中且舉初二，略無後三，故指前說，應知其相。（陵本四十四卷七頁3564）

巳二、第二嗢柁南攝2　午一、嗢柁南標

**復次，嗢柁南曰：**

　**無顛倒加行　退墮與勝進　相似實功德　善調伏有情**

午二、長行釋6　未一、無倒加行5　申一、標

**謂諸菩薩有五加行，當知普攝一切菩薩無倒加行。**

申二、徵

**何等為五？**

申三、列

**一、隨護加行，二、無罪加行，三、思擇力加行，四、清淨增上意樂加行，五、墮決定加行。**

申四、釋5　酉一、隨護加行3　戌一、徵起

**云何菩薩隨護加行？**

戌二、略標

**當知此復略有五種。**

戌三、列釋5　亥一、隨護聰叡

**一者、隨護聰叡。謂由俱生智速疾攝法。**

　　隨護聰叡等者：聰明叡哲，是名聰叡。攝異門分說：言聰明者，謂與引發慧相應故。言叡哲者，謂與俱生慧相應故。或復翻此。（陵本八十三卷六頁6292）今於此中，且約俱生慧相應，釋名聰叡，是故說言由俱生智速疾攝法。

亥二、隨護正念

**二者、隨護正念。謂由此正念，隨所攝法持令不忘。**

亥三、隨護正智

**三者、隨護正智。謂由此正智，於所持法善觀察義，正慧通達。遠離隨順聰叡正念覺慧退分諸因緣故，習近隨順住分、勝分諸因緣故。**

　　遠離隨順聰叡正念覺慧退分等者：謂由聰叡及與正念相應所有覺慧，說名聰叡正念覺慧。若有隨順彼慧退分因緣，由此正智能令遠離。若有隨順彼慧住分、勝分因緣，由此正智能令習近。此中退分及與勝分因緣，如下自說順退分法、順勝分法應知。

亥四、隨護自心

**四者、隨護自心。能善防守諸根門故。**

亥五、隨護他心

**五者、隨護他心。能於他心正隨轉故。**

酉二、無罪加行

**云何菩薩無罪加行？謂諸菩薩，於諸善法無倒熾然，無量無間迴向菩提。**

酉三、思擇力加行

**云何菩薩思擇力加行？謂諸菩薩，即此一切在勝解行地，應知其相。**

酉四、清淨增上意樂加行

**云何菩薩清淨增上意樂加行？謂諸菩薩，即此一切在淨勝意樂地及行正行地，應知其相。**

　　淨勝意樂地及行正行地者：極歡喜住，名淨勝意樂地；增上戒住、增上心住、三種增上慧住、有加行有功用無相住，名行正行地。如地品說。（陵本四十九卷一頁3910）

酉五、墮決定加行

**云何菩薩墮決定加行？謂諸菩薩，即此一切在決定地、決定行地、到究竟地，應知其相。**

　　決定地決定行地到究竟地者：無加行無功用無相住，名決定地，此地菩薩墮在第三決定中故；無礙解住，名決定行地；最上成滿菩薩住，名到究竟地。亦如地品中說。

申五、結

**如是五種菩薩加行，普攝一切無倒加行。**

未二、順退分法3　申一、標

**又諸菩薩順退分法，當知有五。**

申二、徵

**何等為五？**

申三、列

**一者、不敬正法及說法師。二者、放逸懈怠。三者、於諸煩惱親近執著。四者、於諸惡行親近執著。五者、與餘菩薩校量勝劣，起增上慢；及於法顛倒，起增上慢。**

未三、順勝分法3　申一、標

**又諸菩薩順勝分法，當知有五。**

申二、徵

**何等為五？**

申三、指

**謂與前五黑品諸法次第相違，應知其相。**

未四、相似功德3　申一、標

**又諸菩薩略有五種相似功德，當知實是菩薩過失。**

申二、徵

**何等為五？**

申三、列

**一者、於其暴惡毀犯淨戒諸有情所，由是因緣作不饒益；**

　　於其暴惡毀犯淨戒諸有情所等者：戒品中說：於諸暴惡犯戒有情，懷嫌恨心、懷恚惱心，由彼暴惡犯戒為緣，方便棄捨，不作饒益，是名有犯，有所違越，是染違犯。（陵本四十一卷四頁3349）其義應知。

**二者、詐現種種具足威儀；**

　　詐現種種具足威儀者：謂為誑他，恆常詐現諸根無掉、諸根無動、諸根寂靜，由是令他謂其有德，當有所施、當有所作。如聲聞地說應知。（陵本二十二卷十頁1919）

**三者、於順世間文辭、呪術、外道書論相應法中，得預智者、聰叡者數；四者、修行有罪施等善行；五者、宣說建立像似正法，廣令流布。**

未五、真實功德3　申一、標

**又諸菩薩略有五種真實功德。**

申二、徵

**何等為五？**

申三、列

**一者、於其暴惡毀犯淨戒諸有情所，由是因緣起勝悲心；二者、本性成就具足威儀；三者、於佛所說淨妙真實若教若證，得預智者、聰叡者數；**

　　於佛所說淨妙真實等者：聞所成地說：云何淨？謂三清淨性。一、自體清淨性，二、境界清淨性，三、分位清淨性。云何妙？謂佛法僧寶名最微妙，墮最第一施設中故。云何真實？謂真如及四聖諦。（陵本十三卷十七頁1139）此應準知。

**四者、修行無罪施等善行；五者、開示正法，遮滅一切像似正法。**

未六、無倒調伏所化有情3　申一、標

**又諸菩薩略於十處，無倒調伏所化有情。**

申二、徵

**何等十處？**

申三、列

**一者、遠離惡行處；二者、遠離諸欲處；**

　　遠離惡行處等者：施設遠離不善業道，是名遠離惡行處。施設遠離習非梵行及與歌舞、伎樂等事，是名遠離諸欲處。

**三者、專精無犯，犯已能出處；四者、密護一切諸根門處；五者、正知住處；六者、離憒鬧處；七者、於遠離處，遠離一切惡尋思處；八者、遠離障處；**

　　遠離障處者：障有二種，一者、依內，二者、依外。聲聞地中廣辯其相。（陵本二十五卷十頁2112）施設無障，是名遠離障處。

**九者、遠離一切煩惱纏處；十者、遠離一切諸煩惱品諸麤重處。**

巳三、第三嗢柁南攝2　午一、嗢柁南標

**復次，嗢柁南曰：**

　**諸菩薩受記　墮於決定中　定作常應作　最勝最為後**

午二、長行釋5　未一、授菩提記3　申一、標

**謂諸菩薩略由六相**[^13]**，蒙諸如來於其無上正等菩提授與記別。**

申二、徵

**何等為六？**

申三、列

**一者、安住種性未發心位；二者、已發心位；三者、現在前位**[^14]**；四者、不現前位**[^15]**；**

　　現在前位等者：蒙諸如來親面對前而為授記，是名現在前位。與此相違，是名不現前位。

**五者、有定時限，謂爾所時當證無上正等菩提；六者、無定時限，謂不宣說決定時限，而與授記。**

未二、墮決定數5　申一、標

**又諸菩薩略有三種墮於決定。**

申二、徵

**何等為三？**

申三、列

**一者、安住種性墮於決定，二者、發菩提心墮於決定，三者、不虛修行墮於決定。**

申四、釋3　酉一、種性

**安住種性墮決定者，謂諸菩薩住種性位，便名為墮決定菩薩。何以故？由此菩薩若遇勝緣，必定堪任證於無上正等覺故。**

酉二、發心

**發菩提心墮決定者，謂有一類諸菩薩眾，已於無上正等菩提起決定心，此後乃至證於無上正等菩提，無復退轉。**

　　發菩提心墮決定者等者：此中發菩提心，謂證法性發心，非依世俗發心。顯揚論說：證法性發心者，謂如有一，已過第一劫阿僧企耶，已證菩薩初極喜地，已入菩薩定無生位，已如實知無上菩提及菩提方便，已悟自身將近、等近大菩提果，證解自他悉平等故，得大我意，已至不住流轉寂滅菩薩道故，得廣大意。由如是故，於大菩提願不退轉，是謂證法性發心。（顯揚論二卷二十頁31,491a）此義正同。

酉三、修行

**不虛修行墮決定者，謂諸菩薩已得自在，普於一切利有情行，如其所欲，隨所造修終無空過。**

　　不虛修行墮決定者等者：此說決定地、決定行地，名墮決定。由決定地菩薩，蒙佛覺悟勸導，引發無量分身妙智，得十自在，是故此說已得自在。又決定行地菩薩，一切有情利益安樂意樂清淨，是故此說普利有情。

申五、結

**於此三種墮決定中，依於最後墮決定位，諸佛如來授諸菩薩墮決定記。**

未三、定所應作3　申一、標

**又諸菩薩略有五處定所應作。若不作已，終不堪任證於無上正等菩提。**

申二、徵

**何等為五？**

申三、列

**一者、發菩提心，**

　　發菩提心者：此說菩薩最初發心。由此發心，為諸菩薩行加行持。如種性品說應知。（陵本三十五卷一頁[^16]2826）

**二者、於諸有情深生哀愍，**

　　於諸有情深生哀愍者：此說菩薩修習大悲。由如來說菩薩菩提，悲所建立故。

**三者、熾然精進，四者、於諸明處方便修習，五者、無有厭倦。**

未四、常所應作4　申一、標

**又諸菩薩於其五處常所應作。**

申二、徵

**何等為五？**

申三、列

**一者、於不放逸常所應作；二者、無依無怙、有苦有貧諸有情所，常應為作依怙等事；三者、於諸如來常應供養；四者、常應遍知有失、無失；**

　　常應遍知有失無失者：謂諸菩薩，於攝善法戒勤修習時，略於六心應善觀察；及於饒益有情戒中，當正觀察六處攝行。決擇分中廣辯其相。（陵本七十五卷一頁5746）有失、無失，如彼應知。

**五者、一切所作若行、若住諸作意中，大菩提心恆為導首。**

申四、結

**如是五種，是諸菩薩常所應作。**

未五、建立最勝3　申一、標

**又諸菩薩有十種法，一切菩薩許為最勝，特為第一，建立在於最上法中。**

申二、徵

**何等為十？**

申三、列10　酉一、菩薩種性勝

**一者、菩薩種性，諸種性中最為殊勝；**

酉二、最初發心勝

**二者、最初發心，於諸正願最為殊勝；**

酉三、精進般若勝

**三者、精進、般若，普於一切波羅蜜多最為殊勝；**

酉四、愛語攝事勝

**四者、愛語攝事，於諸攝事最為殊勝；**

酉五、如來世尊勝

**五者、如來世尊，於諸有情最為殊勝；**

酉六、悲無量定勝

**六者、悲愍有情，於諸無量最為殊勝；**

酉七、第四靜慮勝

**七者、第四靜慮，於諸靜慮最為殊勝；**

酉八、空三摩地勝

**八者、空三摩地，於三等持最為殊勝；**

酉九、滅盡等至勝

**九者、滅盡等至，於諸等至最為殊勝；**

酉十、清淨方便善巧勝

**十者、如前所說所有清淨方便善巧，普於一切方便善巧最為殊勝。**

巳四、第四第五嗢柁南攝2　午一、嗢柁南標

**復次，嗢柁南曰：**

　**諸施設建立　一切法尋思　及如實遍智　如是諸無量**

　**說法果勝利　大乘性與攝　菩薩十應知　建立諸名號**

午二、長行釋9　未一、施設建立5　申一、標

**謂諸菩薩略有四種施設建立，唯有如來及諸菩薩能正施設、能正建立，非餘一切若天、若人、若諸沙門、若婆羅門，唯除聞已。**

申二、徵

**何等為四？**

申三、列

**一者、法施設建立，二者、諦施設建立，三者、理施設建立，四者、乘施設建立。**

申四、釋4　酉一、法施設建立

**云何名法施設建立？謂佛所說素怛纜等十二分教，次第結集、次第安置、次第制立，是名為法施設建立。**

　　次第結集等者：名句文身無倒安立，是名次第結集。聞思修慧無倒成就，是名次第安置。戒定慧學無倒依止，是名次第制立。

酉二、諦施設建立4　戌一、徵

**云何名諦施設建立？**

戌二、標

**謂無量種。**

戌三、列10　亥一、一諦

**或立一諦。謂不虛妄義，唯有一諦，無第二故。**

　　或立一諦等者：此說非安立諦應知。謂諸法真如名不虛妄義故。

亥二、二諦

**或立二諦。一、世俗諦，二、勝義諦。**

亥三、三諦

**或立三諦。一、相諦，二、語諦，三、用諦。**

　　或立三諦等者：大乘五事中，相即相諦，名即語諦，分別、正智即此用諦。

亥四、四諦

**或立四諦。一、苦諦，二、集諦，三、滅諦，四、道諦。**

亥五、五諦

**或立五諦。一、因諦，二、果諦，三、智諦，四、境諦，五、勝諦。**

　　或立五諦等者：集諦、道諦，是名因諦。苦諦、滅諦，是名果諦。彼能知智，是名智諦。彼所知境，是名境諦。諸聖所證及其能證，是名勝諦。

亥六、六諦

**或立六諦。一、諦諦，二、妄諦，三、應遍知諦，四、應永斷諦，五、應作證諦，六、應修習諦。**

　　或立六諦等者：滅、道二諦，是名諦諦。苦、集二諦，是名妄諦。苦應遍知，是名應遍知諦。集應永斷，是名應永斷諦。滅應作證，是名應作證諦。道應修習，是名應修習諦。

亥七、七諦

**或立七諦。一、愛味諦，二、過患諦，三、出離諦，四、法性諦，五、勝解諦，六、聖諦，七、非聖諦。**

　　或立七諦等者：施設諸行雜染因緣，名愛味諦。施設諸行清淨因緣，名過患諦。諸行清淨，名出離諦。如實正知彼彼法性，名法性諦。於彼觀察而生勝解，名勝解諦。已見諦者，如其法性證無乖諍，是名聖諦。世間愚夫，於彼諸法覺無乖諍，名非聖諦。

亥八、八諦

**或立八諦。一、行苦性諦，二、壞苦性諦，三、苦苦性諦，四、流轉諦，五、還滅諦，六、雜染諦，七、清淨諦，八、正加行諦。**

　　或立八諦等者：前三可知。三苦為依，流轉三界，名流轉諦。此永滅已，畢竟出離，名還滅諦。三苦流轉，名雜染諦。三苦還滅，名清淨諦。清淨方便，是名正加行諦。

亥九、九諦

**或立九諦。一、無常諦，二、苦諦，三、空諦，四、無我諦，五、有愛諦，六、無有愛諦，七、彼斷方便諦，八、有餘依涅槃諦，九、無餘依涅槃諦。**

　　有愛諦無有愛諦等者：求可愛生，造諸福行，名有愛諦。依無有愛，造諸福行、或不動行，是名無有愛諦。義如分別緣起初勝法門經說。斷彼有愛及無有愛二種無明決定勝道，名彼斷方便諦。

亥十、十諦

**或立十諦。一、逼切苦諦，二、財位匱乏苦諦，三、界不平和苦諦，四、所愛變壞苦諦，五、麤重苦諦，六、業諦，七、煩惱諦，八、聽聞正法、如理作意諦，九、正見諦，十、正見果諦。**

　　或立十諦等者：此約諸緣起支，中際生已，或趣流轉，或趣清淨究竟，是故建立成此十種。前之七種趣流轉攝，後之三種趣清淨攝。趣流轉中，前之五種，苦道所攝，皆名苦諦；第六，業道所攝，是名業諦；第七，煩惱道攝，名煩惱諦。

戌四、結

**如是等類，名菩薩諦施設建立，若廣分別當知無量。**

酉三、理施設建立

**云何名理施設建立？謂四道理。此廣分別如前應知。**

　　謂四道理等者：一、觀待道理，二、作用道理，三、證成道理，四、法爾道理，名四道理。此廣分別，如聲聞地應知。（陵本二十五卷九頁2105）

酉四、乘施設建立2　戌一、徵

**云何名乘施設建立？**

戌二、釋2　亥一、略標

**謂聲聞乘及獨覺乘、無上大乘。如是三種，一一各由七種行相施設建立，是名為乘施設建立。**

亥二、廣辨2　天一、聲聞等乘2　地一、舉聲聞乘

**初聲聞乘七行相者，一、於四聖諦無顛倒慧，二、此慧所依，三、此慧所緣，四、此慧伴類，五、此慧作業，六、此慧資糧，七、此慧得果。當知由此七種行相施設建立，諸聲聞乘無不周備。**

　　此慧所依此慧所緣等者：聲聞種姓，名慧所依。四聖諦教，名慧所緣。菩提分法，名慧伴類。斷諸煩惱，名慧作業。聽聞正法、思惟、修習，名慧資糧。四沙門果，名慧得果。

地二、例獨覺乘

**如聲聞乘七種行相施設建立，其獨覺乘，當知亦爾。**

天二、無上大乘

**無上大乘七行相者，一、緣離言說事，一切法中所有真如，無分別平等性出離慧；二、此慧所依；三、此慧所緣；四、此慧伴類；五、此慧作業；六、此慧資糧；七、此慧得果。當知由此七種行相施設建立，無上大乘無不周備。**

　　緣離言說事等者：諸法無我，名一切法所有真如。性離言說，亦名離言說事。緣此所生法無我智，於一切法離言自性、假說自性，平等平等不起分別，從所知障而得解脫，名無分別平等性出離慧。大乘種姓，名慧所依。方廣法教，名慧所緣。諸覺分法，名慧伴類。能斷二障，名慧作業。多聞思修，名慧資糧。無上菩提，名慧得果。

申五、結

**過去、未來、現在諸佛及諸菩薩所有無倒施設建立，若曾所作、若當所作、若今所作，一切皆由如是四事，除此無有若過若增。**

未二、四尋思4　申一、標

**又諸菩薩為得四種如實遍智**[^17]**，於一切法起四尋思。**

申二、徵

**何等為四？**

申三、列

**一、名尋思，二、事尋思，三、自性假立尋思，四、差別假立尋思。**

申四、指

**如是四種若廣分別，應知如前真實義品。**

未三、四如實智3　申一、標

**又諸菩薩略有四種，於一切法如實遍智**[^18]**。**

申二、列

**一、名尋思所引如實遍智**[^19]**，二、事尋思所引如實遍智**[^20]**，三、自性假立尋思所引如實遍智**[^21]**，四、差別假立尋思所引如實遍智**[^22]**。**

申三、指

**如是四種若廣分別，應知如前真實義品。**

未四、五無量5　申一、標

**又諸菩薩，於五無量能起一切善巧作用。**

申二、徵

**何等為五？**

申三、列

**一、有情界無量，二、世界無量，三、法界無量，四、所調伏界無量，五、調伏方便界無量。**

　　能起一切善巧作用者：成熟有情方便善巧總有六種，如前菩薩方便善巧中說，是名一切善巧作用。

申四、釋2　酉一、別辨相5　戌一、有情界無量

**云何有情界無量？謂六十二**[^23]**諸有情眾，名有情界。如前意地已具條列。若依相續，差別無邊。**

　　如前意地已具條列等者：有情種類有六十二，此如意地中說。（陵本二卷十八頁169）依有情身一一相續，應知彼彼差別無邊。

戌二、世界無量

**云何世界無量？謂於十方無量世界、無量名號各各差別。如此世界名曰索訶，此界梵王名索訶主。如是一切皆當了知。**

戌三、法界無量

**云何法界無量？謂善、不善、無記諸法，如是等類差別道理，應知無量。**

戌四、所調伏界無量2　亥一、徵

**云何所調伏界無量？**

亥二、釋2　天一、列種類2　地一、列10　玄一、一種

**謂或有一種所調伏界。一切有情可調伏者，同一類故。**

玄二、二種

**或有二種所調伏界。一、具縛，二、不具縛。**

　　具縛不具縛者：一切異生，是名具縛。從預流果乃至阿羅漢向有學聖者，名不具縛。如顯揚論說。（三卷十四頁31,495a）

玄三、三種

**或有三種所調伏界。一、鈍根，二、中根，三、利根。**

玄四、四種

**或有四種所調伏界。一、剎帝利，二、婆羅門，三、吠舍，四、戍達羅。**

玄五、五種

**或有五種所調伏界。一、貪行，二、瞋行，三、癡行，四、慢行，五、尋思行。**

　　五種所調伏界等者：此中五種補特伽羅，聲聞地中廣顯其相應知。（陵本二十六卷八頁2193）

玄六、六種

**或有六種所調伏界。一、在家，二、出家，三、未成熟，四、已成熟，五、未解脫，六、已解脫。**

　　在家出家等者：處家白衣受用五欲，營構俗業以自活命，是名在家。若持出家威儀相貌，棄捨俗境，受持禁戒，如法乞求，清淨自活，是名出家。如顯揚論說。（三卷十三頁31,494c）未得善根資心相續，不能現法證見諦理。不得現法下中上乘所證寂滅，名未成熟。與此相違，名已成熟。亦如顯揚論說。（三卷十四頁31,495a）

玄七、七種2　黃一、總標列

**或有七種所調伏界。一、輕毀，二、中庸，三、廣顯智，四、略開智，五、現所調伏，六、當所調伏，七、緣引調伏。**

黃二、隨難釋

**謂遇如是如是緣，即如是如是轉變。**

　　輕毀中庸等者：於佛聖教憎背有情，是名輕毀。於佛聖教處中有情，是名中庸。若彼所化，廣說方解，名廣顯智。略聞即解，名略開智。

玄八、八種

**或有八種所調伏界。謂八部眾，從剎帝利乃至梵眾。**

玄九、九種

**或有九種所調伏界。一、如來所化，二、聲聞、獨覺所化，三、菩薩所化。**

　　如來所化等者：決擇分說有四種化。一、未成熟有情令成熟故，作菩薩行化。二、已成熟有情令解脫故，於三千大千世界百拘胝贍部洲中，同於一時方便攝受如來之化。三、即為彼所化有情作聲聞化。四、即為彼所化有情作獨覺化。（陵本七十四卷十一頁5706）此說三種所化，準彼應知。

**四、難調伏，五、易調伏，六、軟語調伏，七、訶擯調伏，八、遠調伏，九、近調伏。**

　　遠調伏近調伏者：聲聞地說遠補特伽羅、近補特伽羅，如彼別釋應知。（陵本二十一卷十四頁1859）

玄十、十種

**或有十種所調伏界。一、那落迦，二、傍生，三、琰摩世界，四、欲界天人，五、中有，六、有色，七、無色，八、有想，九、無想，十、非想非非想。**

地二、結

**如是略說品類差別有五十五，若依相續差別道理，當知無量。**

天二、簡差別2　地一、問

**問：有情界無量、所調伏界無量有何差別？**

地二、答

**答：一切有情，若住種性、不住種性，無有差別，總名有情界無量；唯住種性，彼彼位轉，乃得名為所調伏界無量。**

戌五、調伏方便界無量

**云何調伏方便界無量？謂如前說，當知此中亦有無量品類差別。**

　　謂如前說等者：如前已說所調伏界，若依相續差別道理，當知無量，此亦應爾。又所調伏界有多品類差別，調伏方便亦有眾多品類可得。如顯揚論具顯應知。（三卷八頁31,493a）

酉二、辨次第2　戌一、問

**問：何故總說此五無量如是次第？**

戌二、答5　亥一、最初說

**答：以諸菩薩專精修習饒益有情，是故最初說有情界無量。**

亥二、第二說

**是諸有情依於處所可得受化，是故第二說世界無量。**

亥三、第三說

**是諸有情在彼彼界，由種種法或染、或淨差別可得，是故第三說法界無量。**

亥四、第四說

**即觀如是有情界中，有諸有情有所堪任**[^24]**、有大勢力，堪能究竟解脫眾苦，是故第四說所調伏界無量。**

亥五、第五說

**要由如是方便善巧，令諸有情究竟解脫，是故第五說調伏方便界無量。**

申五、結

**是故說言菩薩於此五種無量，能起一切善巧作用。**

未五、說法果利4　申一、標

**諸佛菩薩為諸有情宣說正法，當知有五大果勝利。**

申二、徵

**何等為五？**

申三、列

**一者、一類有情聞佛菩薩說正法時，遠塵離垢，於諸法中法眼生起；**

　　遠塵離垢等者：攝異門分說：塵謂已生未究竟智，能障現觀有間、無間我慢現轉；垢謂彼品及見斷品所有麤重。今永無故，名遠塵離垢。又復塵者，所謂我慢，及見所斷一切煩惱；垢謂二品所有麤重。於諸法中者，謂於自相、共相所住法中。言法眼者，謂如實現證唯有法慧。（陵本八十三卷十四頁6316）此應準釋。

**二者、一類有情聞佛菩薩說正法時，得盡諸漏；三者、一類有情聞佛菩薩說正法時，便於無上正等菩提發正願心；四者、一類有情聞佛菩薩說正法時，證得菩薩最勝法忍**[^25]**；**

　　證得菩薩最勝法忍者：此說上品勝解行地勝忍應知。由能通達一切言說所說諸法自性之義皆不成實，唯有諸法離言自性是自性義。此通達已，過此更無餘義可求，是故說名最勝法忍。

**五者、一類有情聞佛菩薩說正法已，受持讀誦，修習正行，展轉方便令正法眼久住不滅。**

申四、結

**如是五種，當知名為諸佛菩薩所說正法大果勝利。**

未六、七大乘性4　申一、總標

**諸菩薩乘與七大性共相應故，說名大乘。**

申二、徵問

**何等為七？**

申三、列釋7　酉一、法大性

**一者、法大性。謂十二分教中，菩薩藏攝方廣之教。**

酉二、發心大性

**二者、發心大性。謂有一類，於其無上正等菩提發正願心。**

酉三、勝解大性

**三者、勝解大性。謂有一類，於法大性生勝信解。**

酉四、增上意樂大性

**四者、增上意樂大性。謂有一類，已過勝解行地，證入淨勝意**[^26]**樂地。**

酉五、資糧大性

**五者、資糧大性。謂福德資糧、智慧資糧修習圓滿，能證無上正等菩提。**

酉六、時大性

**六者、時大性。謂經於三無數大劫，方證無上正等菩提。**

酉七、圓證大性

**七者、圓證大性。謂即所證無上菩提，由此圓證菩提自體，比餘圓證功德自體尚無與等，何況得有若過若增。**

申四、料簡

**當知此中，若法大性、若發心大性、若勝解大性、若增上意樂大性、若資糧大性、若時大性，如是六種皆是圓證大性之因。圓證大性，是前六種大性之果。**

未七、具攝大乘3　申一、標

**有八種法，能具足攝一切大乘。**

申二、列

**一者、菩薩藏教；二者、即於如是菩薩藏中，顯示諸法真實義教；**

　　顯示諸法真實義教者：如真實義品廣說應知。

**三者、即於如是菩薩藏中，顯示一切諸佛菩薩不可思議、最勝廣大威力之教；**

　　不可思議最勝廣大威力之教者：如威力品廣說應知。

**四者、於上所說，如理聽聞；五者、如理思為先，趣勝意樂；**

　　趣勝意樂者：增上意樂，名勝意樂。當知此中，淨信為先、擇法為先，於諸佛法所有勝解印解決定，是名菩薩增上意樂。如增上意樂品說。（陵本四十七卷十頁3763）

**六者、趣勝意樂為先，入修行相；七者、入修行相為先，修果成滿；八者、即由如是修果成滿，究竟出離。**

申三、結

**如是菩薩勤修學已，能證無上正等菩提。**

　　入修行相等者：住品中說：又諸菩薩勝解行住，於菩薩無相修，當知發趣。極歡喜住、增上戒住、增上心住、增上慧住，於菩薩無相修，當知獲得。初無相住，於菩薩無相修，當知圓證。第二無相住，於菩薩無相修，當知清淨。無礙解住、最上成滿菩薩住，於菩薩無相修果，當知領受。（陵本四十七卷十七頁3781）當知此中，從初發趣乃至清淨，是名入修行相。最後領受，是名修果成滿。

未八、十種菩薩5　申一、徵

**何等菩薩勤修學已，能證無上正等菩提？**

申二、標

**當知菩薩略有十種。**

申三、列

**一、住種性，二、已趣入，三、未淨意樂，四、已淨意樂，五、未成熟，六、已成熟，七、未墮決定，八、已墮決定，九、一生所繫，十、住最後有。**

申四、釋9　酉一、已趣入

**此中即住種性菩薩發心修學，名已趣入。**

酉二、未淨意樂

**即已趣入，乃至未入淨意樂地，名未淨意樂。**

酉三、已淨意樂

**若已得入，名已淨意樂。**

酉四、未成熟

**即淨意樂，乃至未入到究竟地，名未成熟。**

酉五、已成熟

**若已得入，名已成熟。**

酉六、未墮決定

**未成熟中，乃至未得入決定地、決定行地，名未決定。**

酉七、已墮決定

**若已得入，名已決定。**

酉八、一生所繫

**已成熟中，復有二種。一者、一生所繫。謂此生無間，當證無上正等菩提。**

酉九、住最後有

**二、住最後有。謂即住此生，能證無上正等菩提。**

申五、結

**如是如說從初種性，廣說乃至能證無上正等菩提十種菩薩，於菩薩學能正修學。此上更無能正修學、若於中學、若如是學。非如所說諸菩薩上更有菩薩，於菩薩學能正修學。**

　　若於中學若如是學者：自他利等七所學處，名於中學。如前自他利品乃至菩提品廣說應知。最初定應具多勝解，乃至應住無倒教授、教誡，方便所攝身語意業，名如是學。如力種性品說應知。（陵本三十八卷六頁3117）

未九、建立名號2　申一、明建立2　酉一、舉無別名2　戌一、標

**如是所說一切菩薩，當知復有如是等類無有差別隨德假名。**

戌二、列

**所謂名為菩提薩埵、摩訶薩埵、成就覺慧、最上照明、最勝真子、最勝住**[^27]**持、普能降伏、最勝萌芽，亦名勇健，亦名最聖，亦名商主，亦名大稱，亦名憐愍，亦名大福，亦名自在，亦名法師。**

酉二、例廣別號

**如是十方無邊無際諸世界中無邊菩薩，當知乃有內德各別無量無邊假立想號。**

　　無有差別隨德假名等者：此中種種假名，通說一切等類菩薩。隨彼彼德立彼彼名，非依內德各別建立，由是說言無有差別。

申二、辨真似2　酉一、相似

**若諸菩薩現前自稱我是菩薩，於菩薩學不正修行，當知是名相似菩薩，非真菩薩。**

酉二、真實

**若諸菩薩現前自稱我是菩薩，於菩薩學能正修行，當知是名真實菩薩。**

**瑜伽師地論科句披尋記卷第四十六**

[^1]: 「體」，磧砂作「能」。

[^2]: 「麤」，陵本作「鹿」。

[^3]: 「伏」，大正作「復」。

[^4]: 「己」，陵本作「已」。

[^5]: 「奇」，陵本作「希」。

[^6]: 「己」，陵本作「已」。

[^7]: 「己」，陵本作「已」。

[^8]: 「己」，陵本作「已」。

[^9]: 「有」，磧砂作「行」。

[^10]: 「己」，陵本作「已」。

[^11]: 「二十一頁」，披尋記原作「二十頁」。

[^12]: 「諍」，磧砂作「淨」。

[^13]: 「相」，磧砂作「根」。

[^14]: 「位」，磧砂作「住」。

[^15]: 「位」，磧砂作「住」。

[^16]: 「一頁」，披尋記原作「十頁」。

[^17]: 「智」，大正作「知」。

[^18]: 「智」，大正作「知」。

[^19]: 「智」，大正作「知」。

[^20]: 「智」，大正作「知」。

[^21]: 「智」，大正作「知」。

[^22]: 「智」，大正作「知」。

[^23]: 「二」，磧砂、大正、陵本作「四」。

[^24]: 「任」，磧砂作「住」。

[^25]: 「法忍」，磧砂作「決為」。

[^26]: 「意」，磧砂作「竟」。

[^27]: 「住」，大正作「任」。
