# 瑜伽師地論科句披尋記卷第五十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中五識身相應地意地之一**

甲二、攝決擇分4　

乙一、結前顯後

**如是已說本地，次說諸地決擇善巧。由此決擇善巧為依，於一切地善能問答。**

乙二、決擇一切12　

丙一、五識身地意地3　

丁一、標當先說

**今當先說五識身地意地決擇。**

丁二、隨應決擇5　

戊一、阿賴耶識2　

己一、問

**問：前說種子依，謂阿賴耶識，而未說有、有之因緣、廣分別義。何故不說？何緣知有？廣分別義云何應知？**

　　而未說有有之因緣分別義等者：為欲決擇阿賴耶識，故舉三種為問因緣。一、由未說契經有此阿賴耶識，二、由未說有之因緣，三、由未說廣分別義，是故興問。若契經有，何故不說？何緣知有？廣分別義云何應知？

己二、答3　

庚一、不說因緣2　

辛一、標義

**答：由此建立是佛世尊最深密記，是故不說。**

　　由此建立等者：此答初問。由此阿賴耶識於大乘中方始建立，然未顯了說此識名，恐彼凡愚由依此名，妄生分別，執為我故。然義非無，當知是佛世尊最深密記。由是道理，雖有不說。如世尊言：阿陀那識。即以異門，說此有義，名佛世尊最深密記。攝大乘論說：何故聲聞乘中不說此心名阿賴耶識，名阿陀那識？由此深細境所攝故。所以者何？由諸聲聞不於一切境智處轉，是故於彼雖離此說，然智得成，解脫成就，故不為說。若諸菩薩定於一切境智處轉，是故為說。若離此智，不易證得一切智智。（攝論一卷五頁31,134a）由是當知深密記義。

辛二、引證

**如世尊言：**

**　阿陀那識甚深細　一切種子如暴**[^1]**流**

**　我於凡愚不開演　恐彼分別執為我**

　　阿陀那識甚深細等者：解深密經說有此頌，又彼長行廣顯阿陀那識建立道理應知。（解深密經一卷十六頁16,692c）世親菩薩釋此頌云：甚深細者，難了知故。一切種子如暴流者，次第轉故，一切種子剎那展轉，如瀑流水相續轉故。恐彼分別執為我者，一行相轉故，分別執可得。如世親攝論釋說。（一卷十五頁31,325a）

庚二、知有因緣2　

辛一、總標八相2　

壬一、嗢柁南

**復次，嗢柁南曰：**

**　執受初明了　種子業身受　無心定命終　無皆不應理**

壬二、長行

**由八種相，證阿賴耶識決定是有。謂若離阿賴耶識，依止執受不應道理，最初生起不應道理，有明了性不應道理，有種子性不應道理，業用差別不應道理，身受差別不應道理，處無心定不應道理，命終時識不應道理。**

辛二、隨釋一一8　

壬一、由依止執受3　

癸一、徵

**何故若無阿賴耶識，依止執受不應道理？**

　　依止執受者：解深密說：執受有二。一者、有色諸根及所依執受，二者、相名分別言說戲論習氣執受。（解深密經一卷十六頁16,692b）今於此中，且說初一執受，名依止執受。攝受執持有色根身，令不壞爛故。

癸二、釋3　

子一、標

**由五因故。**

子二、徵

**何等為五？**

子三、釋5　

丑一、初因

**謂阿賴耶識先世所造業行為因，眼等轉識於現在世眾緣為因。如說根及境界、作意力故，諸轉識生，乃至廣說。是名初因。**

　　阿賴耶識先世所造業行為因等者：此中義顯阿賴耶識唯先業引，不待現緣，一切時轉，執受所依道理成就。轉識不爾，要待現緣，或轉不轉，執受所依不應道理。如說根不壞、境現前、作意正起，識乃得生，當知此唯顯彼眼等轉識，於現在世眾緣為因。如是眾緣若隨闕一，彼諸轉識必不得生，許能執受，故不應理。是為初因。

丑二、第二因

**又六識身，有善不善等性可得。是第二因。**

　　又六識身有善不善等性可得等者：此中義顯阿賴耶識先業為因，一類無記，執受所依道理成就。轉識不爾，或善、不善、無記性類差別可得，執受所依不應道理。是第二因。

丑三、第三因

**又六識身，無覆無記異熟所攝類不可得。是第三因。**

　　又六識身無覆無記等者：此中義顯阿賴耶識是異熟果，無覆無記異熟所攝。唯此異熟可許執受，從彼先業所異熟故。轉識不爾，從異熟生，非是異熟，是故說言無覆無記異熟所攝類不可得，許彼執受不應道理。是第三因。

丑四、第四因2　寅一、顯過2　卯一、難無執受

**又六識身各別依轉。於彼彼依，彼彼識轉，即彼所依應有執受，餘無執受不應道理。**

卯二、難有執受

**設許執受，亦不應理，識遠離故。**

寅二、出因

**是第四因。**

　　又六識身各別依轉等者：此中義顯阿賴耶識遍滿所依，成能執受。轉識不爾，各別依轉，非一一識遍滿所依。許能執受，由二因緣不應道理，如文可知。是第四因。

丑五、第五因2　寅一、顯過3　卯一、標

**又所依止應成數數執受過失。**

卯二、徵

**所以者何？**

卯三、釋

**由彼眼識於一時轉，一時不轉，餘識亦爾。**

寅二、出因

**是第五因。**

　　又所依止應成數數執受過失等者：此中義顯阿賴耶識從受生已，乃至命終不離於身，無間斷轉，可成執受。轉識不爾，有間斷轉，若許執受，應成數數過失，故不應理。是第五因。

癸三、結

**如是先業及現在緣以為因故，善不善等性可得故，異熟種類不可得故，各別所依諸識轉故，數數執受依止過故，不應道理。**

壬二、由最初生起2　癸一、徵

**何故若無阿賴耶識，最初生起不應道理？**

癸二、釋2　子一、舉難

**謂有難言：若決定有阿賴耶識，應有二識俱時生起。**

子二、釋非2　丑一、標容俱轉

**應告彼言：汝於無過妄生過想，何以故？容有二識俱時轉故。**

丑二、釋其所以2　寅一、斥非

**所以者何？且如有一，俱時欲見乃至欲知，隨有一識最初生起，不應道理。**

寅二、顯正

**由彼爾時作意無別，根、境亦爾，以何因緣識不俱轉。**

　　若無阿賴耶識最初生起不應道理等者：當知此中，非為顯有阿賴耶識，容有最初生起可得，而作是說。雖緣起支識緣名色有其先後，然非此義。由有外難：謂有阿賴耶識，應有二識俱時并生；若爾，便無最初生起。為釋此難，斥彼執有最初生起，謂無阿賴耶識，由是說彼不應道理。如文自釋，其義可知。

壬三、由有明了性2　癸一、徵

**何故若無諸識俱轉，與眼等識同行意識明了體性不可得耶？**

癸二、釋2　子一、成諸識俱轉

**謂或有時憶念過去曾所受境，爾時意識行不明了；非於現境意現行時，得有如是不明了相。是故應許諸識俱轉。**

子二、難無明了性

**或許意識無明了性。**

　　若無諸識俱轉等者：此中更顯識俱轉義，成自前說最初生起不應道理，由是展轉成有阿賴耶識。言或許意識無明了性者，當知此顯識不俱轉過失。

壬四、由有種子性2　癸一、徵

**何故若無阿賴耶識，有種子性不應道理？**

癸二、釋2　子一、由轉變3　丑一、標

**謂六識身展轉異故。**

丑二、徵

**所以者何？**

丑三、釋

**從善無間不善性生，不善無間復善性生，從二無間無記性生；劣界無間中界生，中界無間妙界生，如是妙界無間乃至劣界生；有漏無間無漏生，無漏無間有漏生；世間無間出世生，出世無間世間生；非如是相有種子性，應正道理。**

　　若無阿賴耶識有種子性不應道理等者：阿賴耶識為種子依，是名有種子性，由是亦名一切種子識。如意地中廣顯其義應知。（陵本二卷一頁101）今說若無阿賴耶識，於六識身有種子性，不應道理。如文自釋，其義可知。

子二、由間斷

**又彼諸識長時間斷，不應相續長時流轉，是故此亦不應道理。**

　　又彼諸識長時間斷等者：謂六識身，名彼諸識。或經久時不相續轉，是名長時間斷。由是因緣，不應種子相續長時流轉。是故說彼有種子性，亦不應理。

壬五、由業用差別2　癸一、徵

**何故若無諸識俱轉，業用差別不應道理？**

癸二、釋2　子一、標列

**謂若略說有四種業。一、了別器業，二、了別依業，三、了別我業，四、了別境業。**

子二、斥非

**此諸了別，剎那剎那俱轉可得，是故一識於一剎那有如是等業用差別，不應道理。**

　　若無諸識俱轉業用差別不應道理等者：此中義顯若無阿賴耶識，便無諸識俱轉業用差別可得，若許一識於一剎那有其業用差別，不應道理。如文自釋，其義可知。言了別器業及了別依業者，此說阿賴耶識有此二業。由能了別外無分別器相，是名了別器業。由能了別內執受相，是名了別依業。義如建立所緣轉相中說。言了別我業者，此說染末那識，於一切識思量自我為其相故。言了別境業者，此說眼等六識應知。

壬六、由身受差別2　癸一、徵

**何故若無阿賴耶識，身受差別不應道理？**

癸二、釋2　子一、難應無

**謂如有一，或如理思，或不如理；或無思慮，或隨尋伺；或處定心，或不在定；爾時於身諸領受起非一眾多種種差別，彼應無有。**

子二、結定有

**然現可得，是故定有阿賴耶識。**

　　若無阿賴耶識身受差別不應道理等者：有色根身苦、樂、捨別，是名身受差別，當知此由阿賴耶識執受所依而得建立。彼識若無，便應無有身受差別；然現可得，是故說無阿賴耶識，不應道理。如理作意相應，名如理思；非理作意相應，是名不如理思。入無心定，名無思慮；未離尋伺欲，故名隨尋伺。住色無色靜慮等至，名處定心；若未得定，或從定出，名不在定。隨爾所時，於自身中，或苦、或樂、或捨諸領受起非一眾多種種差別。

壬七、由處無心定2　癸一、徵

**何故若無阿賴耶識，處無心定不應道理？**

癸二、釋2　子一、難非

**謂入無想定、或滅盡定，應如捨命，識離於身，非不離身。**

子二、引證

**如世尊說：當於爾時，識不離身故。**

　　若無阿賴耶識處無心定不應道理等者：此中義顯處無心定，非識都無。由世尊說：當於爾時，識不離身故。若無阿賴耶識，便於爾時如捨命根，識離於身，依何建立處無心定？故不應理。

壬八、由命終時識3　癸一、徵

**何故若無阿賴耶識，命終時識不應道理？**

癸二、釋2　子一、簡非間斷

**謂臨終時，或從上身分，識漸捨離，冷觸漸起；或從下身分。非彼意識，有時不轉。**

子二、出能執持

**故知唯有阿賴耶識能執持身，此若捨離，即於身分冷觸可得，身無覺受。意識不爾。**

癸三、結

**是故若無阿賴耶識，不應道理。**

　　若無阿賴耶識命終時識不應道理等者：將命終時，識漸捨身，冷觸漸起，是名命終時識，當知此即阿賴耶識。彼若無者，說餘意識漸捨離身，不應道理。由彼意識非一切時相續轉故，此尚不能執持於身，云何於身有捨離義。

庚三、廣分別義2　辛一、明建立2　壬一、嗢柁南

**復次，嗢柁南曰：**

**　所緣若相應　更互為緣性　與識等俱轉　雜染汙還滅**

壬二、長行2　癸一、略辨2　子一、標

**若略說阿賴耶識，由四種相建立流轉，由一種相建立還滅。**

子二、辨2　丑一、建立流轉

**云何四相建立流轉？當知建立所緣轉故，建立相應轉故，建立互為緣性轉故，建立識等俱轉轉故。**

丑二、建立還滅

**云何一相建立還滅？謂由建立雜染轉故，及由建立彼還滅故。**

癸二、廣釋5　子一、所緣轉相2　丑一、徵

**云何建立所緣轉相？**

丑二、釋2　寅一、別辨相3　卯一、所緣差別2　辰一、辨二種2　巳一、標列

**謂若略說，阿賴耶識由於二種所緣境轉。一、由了別內執受故；二、由了別外無分別器相故。**

巳二、隨釋2　午一、了別內執受2　未一、於有色界

**了別內執受者，謂能了別遍計所執自性妄執習氣，及諸色根根所依處。此於有色界。**

未二、於無色界

**若在無色，唯有習氣執受了別。**

　　了別內執受者等者：此即前說了別依業。彼所執受三界一切有漏種子，說名遍計所執自性妄執習氣。當知習氣，即彼種子異名。由以遍計所執自性妄執為因，能於現在已得生滅異熟識中，安置彼彼諸行習氣，從因為名，故作是說。又五色根及彼根所依處，亦為阿賴耶識之所執受，由識執持不壞爛故。如是一切皆內身攝，名內執受。阿賴耶識以此為所緣境而生起故，名內執受了別。

午二、了別外無分別器相2　未一、標相

**了別外無分別器相者，謂能了別依止緣內執受阿賴耶識故，於一切時無有間斷器世間相。**

未二、喻合

**譬如燈焰生時，內執膏炷，外發光明；如是阿賴耶識緣內執受、緣外器相生起道理，應知亦爾。**

　　了別外無分別器相等者：器世間相非所執受，但緣為境，故名為外。任運起故，名無分別。由是當知，器世間相依止緣內執受阿賴耶識而生。阿賴耶識無分別故，彼世間相於一切時無有間斷。此生起相，如所舉喻道理可知。

辰二、明微細

**復次，阿賴耶識緣境微細，世聰慧者亦難了故。**

　　阿賴耶識緣境微細者：前說二種所緣，名彼緣境。能緣行相無分別轉難可了知，故名微細。

卯二、行相差別2　辰一、相似了別

**復次，阿賴耶識緣境無廢，時無變易。從初執受剎那乃至命終，一味了別而轉故。**

　　緣境無廢等者：於所緣境俱遍無闕，故名無廢。一味轉故，名無變易。初受生時執受所依，名初執受。當知此所執受，在有色界有其二種，謂諸習氣及色根身；若在無色，唯有習氣。義如前知。

辰二、剎那了別

**復次，阿賴耶識於所緣境念念生滅，當知剎那相續流轉，非一非常。**

　　非一非常者：此顯剎那相續流轉似一常現，而實非一非常。由念念別，是故非一。由有生滅，是故非常。此遮愚夫妄執為我，故作是說。

卯三、界處差別

**復次，阿賴耶識，當言於欲界中，緣狹小執受境；於色界中，緣廣大執受境；於無色界空無邊處、識無邊處，緣無量執受境；於無所有處，緣微細執受境；於非想非非想處，緣極微細執受境。**

　　緣狹小執受境等者：此中唯說了別內所執受，名執受境。於欲、色界具二執受，於無色界唯有習氣為執受境應知。

寅二、結略義

**如是了別二種所緣故，於所緣境微細了別故，相似了別故，剎那了別故，了別狹小執受所緣故，了別廣大執受所緣故，了別無量執受所緣故，了別微細執受所緣故，了別極微細執受所緣故，應知建立阿賴耶識所緣轉相。**

子二、相應轉相2　丑一、徵

**云何建立相應轉相？**

丑二、釋3　寅一、標列法

**謂阿賴耶識與五遍行心相應法**[^2]**恆共相應。謂作意、觸、受、想、思。**

寅二、辨彼相3　卯一、唯異熟攝及極微細

**如是五法亦唯異熟所攝，最極微細，世聰慧者亦難了故。**

卯二、常一類轉

**亦常一類緣境而轉。**

　　亦常一類緣境而轉者：前說阿賴耶識緣境無廢，時無變易。如是五法，當知亦爾，故作是說。

卯三、捨受相應無記性攝2　辰一、舉相應受

**又阿賴耶識相應受，一向不苦不樂，無記性攝。**

辰二、例餘心所

**當知餘心所**[^3]**行相亦爾。**

寅三、結略義

**如是遍行心所相應故，異熟一類相應故，極微細轉相應故，恆常一類緣境而轉相應故，不苦不樂相應故，一向無記相應故，應知建立阿賴耶識相應轉相。**

子三、互為緣性轉相2　丑一、徵

**云何建立互為緣性轉相？**

丑二、釋2　寅一、別辨相2　卯一、阿賴耶識與諸轉識為緣2　辰一、標列

**謂阿賴耶識與諸轉識作二緣性。一、為彼種子故；二、為彼所依故。**

辰二、隨釋2　巳一、為種子

**為種子者，謂所有善、不善、無記轉識轉時，一切皆用阿賴耶識為種子故。**

巳二、為所依2　午一、由有執受

**為所依者，謂由阿賴耶識執受色根，五種識身依之而轉，非無執受。**

午二、由有末那2　未一、標法

**又由有阿賴耶識故，得有末那；由此末那為依止故，意識得轉。**

未二、喻合

**譬如依止眼等五根，五識身轉，非無五根。意識亦爾，非無意根。**

　　又由有阿賴耶識故得有末那者：此中義顯阿賴耶識為彼意識所依。由彼意識依末那轉，末那依彼阿賴耶識而得有故。如伽他說：阿賴耶為依，故有末那轉，依止心及意，餘轉識得生。阿賴耶識為所依緣，是故末那執彼為自內我，依此故說：由有阿賴耶識，得有末那。攝大乘論成立此有廣分別義應知。（攝論一卷四頁31,133c）

卯二、諸轉識與阿賴耶識為緣2　辰一、標列

**復次，諸轉識與阿賴耶識作二緣性。一、於現法中，能長養彼種子故；二、於後法中，為彼得生攝植彼種子故。**

辰二、隨釋2　巳一、長養彼種

**於現法中，長養彼種子者，謂如依止阿賴耶識善、不善、無記轉識轉時，如是如是於一依止同生同滅，熏習阿賴耶識；由此因緣，後後轉識善、不善、無記性，轉更增長、轉更熾盛、轉更明了而轉。**

巳二、攝植彼種

**於後法中，為彼得生攝植彼種子者，謂彼熏習種類，能引攝當來異熟無記阿賴耶識。**

　　謂彼熏習種類者：諸業習氣有福、非福、不動差別，由是能感三界愛非愛果，是名熏習種類。

寅二、結略義

**如是為彼種子故，為彼所依故，長養種子故，攝植種子故，應知建立阿賴耶識與諸轉識互為緣性轉相。**

子四、識等俱轉轉相2　丑一、徵

**云何建立阿賴耶識與轉識等俱轉轉相？**

丑二、釋2　寅一、別辨相2　卯一、阿賴耶識與識等俱轉相2　辰一、辨俱轉3　巳一、諸識俱轉2　午一、總顯諸識5　未一、與一俱轉3　申一、標

**謂阿賴耶識，或於一時唯與一種轉識俱轉，所謂末那。**

申二、徵

**何以故？**

申三、釋

**由此末那，我見慢等恆共相應思量行相，若有心位、若無心位，恆**[^4]**與阿賴耶識一時俱轉，緣阿賴耶識以為境界，執我起慢思量行相。**

　　若有心位若無心位者：有心無心地說：分位建立者，謂除六位，當知所餘名有心地。何等為六？謂無心睡眠位、無心悶絕位、無想定位、無想生位、滅盡定位，及無餘依涅槃界位。如是六位，名無心地。（陵本十三卷十四頁1124）今於此中，說無心位，當知唯取前五，不取後一；義顯諸轉識滅名無心故，轉識生時名有心位。如是應知。

未二、與二俱轉

**或於一時與二俱轉，謂末那及意識。**

未三、與三俱轉

**或於一時與三俱轉，謂五識身隨一轉時。**

未四、與四俱轉

**或於一時與四俱轉，謂五識身隨二轉時。**

未五、乃至與七俱轉

**或時乃至與七俱轉，謂五識身和合轉時。**

午二、別廣意識2　未一、辨染淨

**又復意識，染汙末那以為依止，彼未滅時，相了別縛不得**[^5]**解脫；末那滅已，相縛解脫。**

　　相了別縛不得解脫者：成唯識論說：言相縛者，謂於境相不能了達如幻事等，由斯見分、相分所拘，不得自在，故名相縛。依如是義，有伽他言：如是染汙意，是識之所依，此意未滅時，識縛終不脫。（成唯識論五卷九頁31,25c）為成此義，復說異生善、染、無記心時，雖外起諸業，而內恆執我；由執我故，令六識中所起施等不能亡相。此應準知。

未二、辨緣境2　申一、標

**又復意識，能緣他境及緣自境。**

申二、釋2　酉一、緣他境

**緣他境者，謂緣五識身所緣境界，或頓不頓。**

酉二、緣自境

**緣自境者，謂緣法為**[^6]**境。**

　　或頓不頓者：謂彼意識，於一時間，或取非一種種境相，是名為頓；或復唯取一事境相，是名不頓。

巳二、諸受俱轉2　午一、總標

**復次，阿賴耶識，或於一時與苦受、樂受、不苦不樂受俱時而轉，此受與轉識相應，依彼而起。**

午二、別辨2　未一、相雜俱轉

**謂於人中，若欲界天，若於一分鬼、傍生中，俱生不苦不樂受，與轉識相應苦受、樂受、不苦不樂受相雜俱轉。**

未二、一向俱轉2　申一、舉苦受2　酉一、標俱轉

**若那落迦等中，他所映奪，不苦不樂受與純苦無雜受俱時而轉。**

酉二、釋難知

**當知此受被映奪故，難可了知。**

　　若那落迦等中他所映奪不苦不樂受者：此中等言，等取三種餓鬼，由彼與四種那落迦唯苦無樂故。如有尋有伺地說。（陵本四卷十四頁304）由是因緣，彼阿賴耶識俱生不苦不樂受，為彼極猛利苦之所映奪，是名他所映奪。即彼苦相，名為他故。

申二、例餘受

**如那落迦等中，一向苦受俱轉；如是於下三靜慮地，一向樂受俱轉；於第四靜慮地乃至有頂，一向不苦不樂受俱轉。**

巳三、善等俱轉

**復次，阿賴耶識，或於一時與轉識相應善、不善、無記諸心法**[^7]**俱時而轉。**

辰二、簡相應3　巳一、標

**如是阿賴耶識雖與轉識俱時而轉，亦與客**[^8]**受，客**[^9]**善、不善、無記心法**[^10]**俱時而轉，然不應說與彼相應。**

　　亦與客受客善不善無記心法俱時而轉者：轉識相應苦、樂、捨受，名為客受。轉識相應善與不善、無記心法，名客善、不善、無記心法。由彼一切，非與阿賴耶識相應，不繫屬自，故得客名。

巳二、徵

**何以故？**

巳三、釋2　午一、顯義

**由不與彼同緣轉故。**

　　由不與彼同緣轉故者：意地中說：同一所緣，不同一行相，一時俱有，一一而轉，各自種子所生，更互相應。（陵本一卷十頁41）今為顯彼非相應義，故作是說，不同緣轉。

午二、喻相2　未一、喻諸法俱轉3　申一、舉眼識與眼根2　酉一、成所喻法

**如眼識雖與眼根俱轉，然不相應。此亦如是。**

酉二、釋能喻相

**應知此中，依少分相似道理，故得為喻。**

　　依少分相似道理等者：但舉俱轉不相應法為喻，非一切義與彼例同，名依少分相似道理。此於因明名同類喻，謂隨所有法望所餘法，其相展轉少分相似故。義如因明處說。（陵本十五卷七頁1299）

申二、舉諸心所法

**又如諸心所法**[^11]**，雖心法**[^12]**性無有差別，然相異故，於一身中一時俱轉，互不相違。**

　　雖心法性無有差別等者：諸心所法繫屬於心，與心相應，名心法性無有差別。然一一轉各各從自種子所生，是名相異。

**如是阿賴耶識與諸轉識，於一身中一時俱轉，當知更互亦不相違。**

申三、舉暴流等2　酉一、喻2　戌一、波浪喻

**又如於一暴**[^13]**流，有多波浪一時而轉，互不相違。**

戌二、影像喻

**又如於一清淨鏡面，有多影像一時而轉，互不相違。**

酉二、合

**如是於一阿賴耶識，有多轉識一時俱轉，當知更互亦不相違。**

未二、喻一時俱轉2　申一、喻2　酉一、眼識等喻2　戌一、眼識

**又如一眼識，於一時間，於一事境唯取一類無異色相；或於一時，頓取非一種種色相。**

戌二、耳等識

**如眼識於眾色，如是耳識於眾聲、鼻識於眾香、舌識於眾味亦爾。**

酉二、身識等喻2　戌一、身識

**又如身識，或於一時，於一事境唯取一類無異觸相；或於一時，頓取非一種種觸相。**

戌二、分別意識

**如是分別意識，於一時間，或取一境相，或取非一種種境相。**

申二、合

**當知道理亦不相違。**

　　當知道理亦不相違者：前說於一眼識，乃至於一分別意識，或取非一種種境相一時而轉。如是喻成於一阿賴耶識有多轉識一時而轉，是故說言道理亦不相違。

卯二、末那與阿賴耶識俱轉相2　辰一、標列相應

**又前說末那恆與阿賴耶識俱轉，乃至未斷，當知常與俱生任運四種煩惱一時相應。謂薩迦耶見、我慢、我愛，及與無明。**

辰二、料簡其相

**此四煩惱，若在定地、若不定地，當知恆行，不與善等相違，是有覆無記性。**

　　此四煩惱若在定地等者：謂四煩惱，於一切時恆常現行，是故說言若在定地、若不定地。又四煩惱，不與六識中善、不善、無記業相違，以是有覆無記性故。

寅二、結略義

**如是阿賴耶識，與轉識俱轉故，與諸受俱轉故，與善等俱轉故，應知建立阿賴耶識俱轉轉相。**

子五、雜染還滅相2　丑一、徵

**云何建立阿賴耶識雜染還滅相？**

丑二、釋2　寅一、明建立2　卯一、別辨相3　辰一、雜染根本3　巳一、略辨2　午一、辨差別2　未一、約生果辨3　申一、標

**謂略說阿賴耶識是一切雜染根本。**

申二、徵

**所以者何？**

申三、釋3　酉一、有情世間

**由此識是有情世間生起根本，能生諸根、根所依處及轉識等故。**

　　由此識是有情世間生起根本等者：有情世間，色非色蘊為其自體，由識為緣，此方得生，是故說識是有情世間生起根本。此中諸根、根所依處，色蘊所攝；及轉識等，非色蘊攝。等言，等取轉識相應諸心所法應知。

酉二、器世間

**亦是器世間生起根本，由能生起器世間故。**

　　由能生起器世間故者：成唯識說：謂異熟識，由共相種成熟力故，變似色等器世間相，即外大種及所造色。（成唯識論二卷十九頁31,10c）當知此中，一切有情業相似故，名共相種。此成熟已，阿賴耶識受果生時，器世間相變似顯現，依此故說是器世間生起根本。

酉三、有情界2　戌一、標互為緣

**亦是有情互起根本，一切有情相望互為增上緣故。**

戌二、釋其所以

**所以者何？無有有情與餘有情互相見等時，不生苦樂等更相受用。由此道理，當知有情界互為增上緣。**

　　亦是有情互起根本等者：一切有情更互為緣起苦樂等，當知亦以阿賴耶識雜染為其根本。已得轉依諸淨行者，無此雜染更相受用事故。

未二、約持種辨

**又即此阿賴耶識能持一切法種子故，於現在世是苦諦體，亦是未來苦諦生因，又是現在集諦生因。**

　　又即此阿賴耶識等者：現在已生阿賴耶識，於現在世是苦諦體，由能任持欲、色、無色一切法種子故，能為彼法生起之因。若望後法異熟果識，此能攝持彼種子故，名是未來苦諦生因。若於現法彼所持種得長養故，名是現在集諦生因。

午二、結略義

**如是能生有情世間故，能生器世間故，是苦諦體故，能生未來苦諦故，能生現在集諦故，當知阿賴耶識是一切雜染根本。**

巳二、別簡3　午一、標體性

**復次，阿賴耶識所攝持順解脫分及順決擇分等善法種子，此非集諦因。**

午二、釋相違

**由順解脫分等善根與流轉相違故。**

　　順解脫分等者：順趣解脫，修習種種彼資糧故，是名順解脫分，此即資糧道攝。順趣現觀，修習煖等四加行故，是名順決擇分，此即加行道攝。等言，等取見道、修道、究竟道所攝諸無漏道應知。如是一切皆道諦攝，是故說言非集諦因，由與集諦正相違故。

午三、顯增上2　未一、望餘善根

**所餘世間所有善根，因此生故，轉更明盛。**

未二、望後展轉2　申一、於自類種

**由此因緣，彼所攝受自類種子轉有功能、轉有勢力，增長種子，速得成立。**

申二、於善業果

**復由此種子故，彼諸善法轉明盛生。又復能感當來轉增、轉勝可愛可樂諸異熟果。**

　　所餘世間所有善根等者：不與流轉相違無貪、無瞋、無癡三種善根，名餘世間所有善根。因此順解脫分等善根生故，彼善根生轉更明了、轉更增盛，由此令彼種子速得增長。謂所攝受自類種子，若下品者，轉成中品；若中品者，轉成上品。依此說言轉有功能、轉有勢力。

巳三、引證2　午一、有種種界

**復次，依此一切種子阿賴耶識故，薄伽梵說：有眼界、色界、眼識界，乃至有意界、法界、意識界。由於阿賴耶識中有種種界故。**

　　有種種界者：謂十八界展轉異相性，名種種界。義如決擇界善巧中說。（陵本五十六卷十頁4518）

午二、有多界

**又如經說惡叉聚喻。由於阿賴耶識中有多界故。**

　　有多界者：此中多界，義顯無量。如佛世尊，於惡叉聚喻中說：我於諸界，終不宣說界有邊際。亦如決擇界善巧中說。（陵本五十六卷十頁4518）

辰二、轉滅因緣2　巳一、略標

**復次，此雜染根本阿賴耶識，修善法故，方得轉滅。**

　　修善法故者：此中善法，謂即前說順解脫分及順決擇分等善根應知。

巳二、別辨3　午一、趣入作意攝

**此修善法，若諸異生，以緣轉識為境作意，方便住心，能入最初聖諦現觀。**

　　以緣轉識為境作意等者：此中義顯，於加行位修正加行，起四尋思，得如實智，故作是說。由於爾時，緣自分別體相為所行境，思惟真如相，而非實真如，名緣轉識為境作意。此為方便，心住一緣能正觀察，是名方便住心。

午二、通達作意攝2　未一、標位

**非未見諦者，於諸諦中未得法眼，便能通達一切種子阿賴耶識。**

　　未得法眼者：如實現證唯有法慧，是名法眼。今加行位尚未見諦，故言未得。

**此未見諦者修如是行已，或入聲聞正性離生，或入菩薩正性離生，達一切法真法界已，亦能通達阿賴耶識。**

未二、辨相

**當於爾時，能總觀察自內所有一切雜染，亦能了知自身外為相縛所縛，內為麤重縛所縛。**

　　能總觀察自內所有一切雜染等者：緣阿賴耶，末那相應我見、我慢、我愛、我癡，是名自內所有雜染。觀察此故，了知自所依身略為二縛所縛。於外境相，不能了達如幻事等，由斯見分、相分所拘，不得自在，是名外為相縛所縛。於內執受，為彼遍計所執自性妄執習氣之所隨逐，令無堪能，是名內為麤重縛所縛。

午三、修習作意攝2　未一、明得轉依

**復次，修觀行者，以阿賴耶識是一切戲論所攝諸行界故，**

　　一切戲論所攝諸行界者：諸有為法，可得施設有無、一異種種差別，由是說彼一切戲論所攝。阿賴耶識為彼依因，名諸行界。

**略彼諸行，於阿賴耶識中，總為一團、一積、一聚。為一聚已，由緣真如境智修習、多修習故，而得轉依。**

未二、結斷雜染

**轉依無間，當言已斷阿賴耶識。由此斷故，當言已斷一切雜染。**

辰三、建立轉依2　巳一、轉依與阿賴耶識相違相2　午一、標

**當知轉依，由相違故，能永對治阿賴耶識。**

　　略彼諸行等者：欲、色、無色三界繫法，名彼諸行。略攝一切，總為一團、一積、一聚，以無常等行次第觀察，而不分別此是欲行、此是色行、此無色行、此是現見、此非現見。如是觀察諸行，修道位攝。由此修習，能總對治下地、上地一切煩惱。義如決擇聲聞地四聖諦說。（陵本六十八卷四頁5385）今依彼義，略釋此文。內外諸行唯是無常，是名一團，義顯阿賴耶識喻如燈焰，內執膏炷，外發光明故。此即以無常行，觀察諸行諸所有受，皆悉是苦，是名一積，義顯阿賴耶識，即以諸行麤重為自體故。此以苦行，觀察諸行實有行中，唯有諸蘊可得，是名一聚，義顯從彼阿賴耶識所生，除此無別有法及實我故。此即空、無我行觀察諸行，如是次第觀察行相，名緣真如境智。由是若修、若習、若多修習乃至究竟，故得轉依。入見道時，雖於諸行亦為一團、一積、一聚，以無常等次第觀察，然有欲、色、無色、現見、不現見別。今於修道，都不分別此是欲行、此是色行、此無色行、此是現見、此非現見，是故此說總為一團、一積、一聚。

午二、釋4　未一、約體性辨

**又阿賴耶識體是無常，有取受性；轉依是常，無取受性，緣真如境聖道，方能轉依故。**

　　有取受性者：謂由淨不淨業差別熏習，數數能取新異熟果。若果已生，說此種子為已受果。由此道理，生死流轉相續不絕，乃至未般涅槃。如意地說。（陵本二卷二頁107）此應準知。

未二、約隨眠辨

**又阿賴耶識，恆為一切麤重所隨；轉依，究竟遠離一切所有麤重。**

未三、約建立因辨2　申一、標差別

**又阿賴耶識是煩惱轉因，聖道不轉因；轉依是煩惱不轉因，聖道轉因。**

申二、釋因性

**應知但是建立因性，非生因性。**

　　應知但是建立因性等者：如有頌言：無始時來界，一切法等依，由此有諸趣，及涅槃證得。成唯識論釋此頌云：頌中初半，顯第八識為因緣用。後半，顯與流轉、還滅作依持用。（成唯識論三卷十頁31,14a）今此但顯後半頌義，由與流轉、還滅作依持用，是故說是建立因性。非親生彼，是故復說非生因性。

未四、約障礙隨順辨

**又阿賴耶識，令於善、淨無記法中不得自在；轉依，令於一切善、淨無記法中得大自在。**

　　令於善淨無記法中等者：無覆無記，名淨無記。阿賴耶識雜染相應，於爾所時，相麤重縛未遠離故，令於善法及淨無記法中不得自在；若轉依已，雜染斷故，究竟遠離一切所有麤重，於一切善及淨無記法中皆得自在。當知此中，若世出世所有善法，名一切善。有餘依中異熟所攝諸蘊，是名淨無記法。

巳二、阿賴耶識斷滅相2　午一、有餘依攝3　未一、標

**又阿賴耶識斷滅相者，謂由此識正斷滅故，捨二種取，其身雖住，猶如變化。**

未二、徵

**所以者何？**

未三、釋2　申一、捨二種取

**當來後有苦因斷故，便捨當來後有之取；於現法中一切煩惱因永斷故，便捨現法一切雜染所依之取。**

　　便捨現法一切雜染所依之取者：謂末那識執取阿賴耶識為自內我，是名一切雜染所依之取。於現法中，阿賴耶識一切雜染斷故，不為一切雜染所依，彼末那識亦不緣彼執取為我，名捨彼取。

申二、命緣暫住2　酉一、標所由

**一切麤重永遠離故，唯有命緣暫時得住。**

酉二、引經證

**由有此故，契經中言：爾時但受身邊際受、命邊際受。**

午二、無餘依攝

**廣說乃至即於現法一切所受究竟滅盡。**

　　但受身邊際受等者：於有餘依涅槃界中，唯現領受最後身中果已成滿麤重受，是名但受身邊際受。又於衣服、飲食、臥具少有所求，但為養命受用如是資具受故，是名命邊際受。於無餘依涅槃界中般涅槃時，一切諸受無餘永滅，是名一切所受究竟滅盡。解深密經廣釋此義應知。（三卷十九頁16,702c）

卯二、結略義

**如是建立雜染根本故，趣入、通達、修習作意故，建立轉依故，當知建立阿賴耶識雜染還滅相。**

寅二、結道理2　卯一、顯勝義

**如是已依勝義道理，建立心、意、識名義差別；由此道理，於三界等諸心、意、識，一切雜染、清淨道理，應隨決了。**

　　如是已依勝義道理等者：意地中說：云何意自性？謂心、意、識。心謂一切種子所隨依止性、所隨依附依止性；體能執受，異熟所攝阿賴耶識。意，謂恆行意，及六識身無間滅意。識，謂現前了別所緣境界。（陵本一卷十頁34）是名建立心、意、識名義差別。今指彼說，名依勝義道理。

卯二、簡餘處

**餘處所顯心、意、識理，但隨所化有情差別，為嬰兒慧所化權說，方便令彼易得入故。**

　　餘處所顯心意識理者：聲聞乘教，說名餘處應知。

辛二、辨成就2　壬一、問

**問：若成就阿賴耶識，亦成就轉識耶？設成就轉識，亦成就阿賴耶識耶？**

壬二、答2　癸一、標四句

**答：應作四句。**

癸二、別釋相4　子一、第一句

**或有成就阿賴耶識，非轉識。謂無心睡眠、無心悶絕、入無想定、入滅盡定、生無想天。**

　　成就阿賴耶識非轉識者：此中轉識，唯眼等六，不取末那。由前已說若有心位、若無心位，末那恆與阿賴耶識一時俱轉故。下皆準知。

子二、第二句

**或有成就轉識，非阿賴耶識。謂阿羅漢、若諸獨覺、不退菩薩，及諸如來住有心位。**

子三、俱句

**或有俱成就。謂餘有情住有心位。**

子四、俱非句

**或有俱不成就。謂阿羅漢、若諸獨覺、不退菩薩，及諸如來入滅盡定，趣**[^14]**無餘依般涅槃界。**

戊二、識身差別3　己一、明建立2　庚一、問

**問：內外諸法自性分**[^15]**別，各住自相，何因緣故，十八界中唯六識界自性建立，所餘諸界為彼所依、所緣、助伴而建立耶？**

　　唯六識界自性建立等者：本地分說：云何眼識自性？謂依眼，了別色，乃至廣說。云何意自性？謂心、意、識。又復廣顯所餘諸界，為彼所依、所緣、助伴。（陵本一卷五頁5）今指彼義，故作是問。

庚二、答2　辛一、辨差別3　壬一、六識界2　癸一、明生起

**答：由六識界，於彼彼念瞬息、須臾、日夜等位速疾轉變，託彼彼緣，依眼等根，緣色等境，用諸心所以為助伴，非一眾多種種生起。**

癸二、釋得名2　子一、舉所依2　丑一、總標義

**由彼彼依之所生故，得彼彼名。如火依附彼彼緣故而得燒然，爾時便得彼彼名數。**

丑二、別釋相2　寅一、舉喻

**由諸草木、牛糞、糠札等為緣故，火方得然，爾時便數名為草火，乃至札火。**

寅二、合法

**如是眼、色以為緣故，眼識得生，數名眼識；如是乃至數名意識。**

子二、例所緣等

**廣說應知。**

　　廣說應知者：顯揚論說：心差別相，當知復由所依、所緣力而得建立。由所依力者，謂立眼識乃至意識。所緣力者，謂立色識乃至法識，青識、黃識乃至苦識、樂識，如是等。（顯揚論十八卷一頁31,568a）今於此中，唯說由所依力立六識名，略無所緣，故作是言廣說應知。

壬二、眼等界

**餘眼等界，若彼自性從初生已，即彼自性相似生起，展轉相續，究竟隨轉。**

壬三、一識類

**又一識類，藉彼彼緣，種種差別自性生起。**

辛二、結建立

**是故識界自性建立，所餘諸界為彼所依、所緣、助伴而得建立。**

　　又一識類者：於一識中，有善、不善、無記差別可得，名一識類應知。

己二、辨遍知2　庚一、標辨

**復次，當辯識身遍知。**

庚二、釋相2　辛一、問

**問：心清淨行苾芻，由幾種相遍知其心？**

辛二、答2　壬一、標列

**答：若略說由三種相。一、雜染愛樂相，二、雜染過患相，三、雜染還滅方便善巧相。**

壬二、隨釋3　癸一、雜染愛樂相3　子一、徵

**云何心清淨行苾芻，遍知自心雜染愛樂相？**

子二、釋2　丑一、總明作念

**謂心清淨行苾芻作如是念：今我此心於諸雜染長夜愛樂。**

丑二、別辨相應2　寅一、於有貪性2　卯一、出離

**自知愛樂諸雜染已，便從有貪性出，於離貪性安止其心。**

卯二、還入

**爾時其心於離貪性不能安住，亦不愛樂，更無異緣，唯有速疾還來、趣入、流散、馳騁有貪性中。**

　　更無異緣等者：如下自釋，自心雜染愛樂速疾迴轉無譬喻性，名無異緣。謂無因緣能為譬喻故。

寅二、於餘一切2　卯一、出離

**如從有貪性，如是從有瞋、有癡、下劣、掉舉、不寂靜、散亂性出，廣說乃至從放逸愛樂住性出，於常勤修習諸善法中安止其心。**

卯二、還入

**爾時其心於常勤修習諸善法中不能安住，亦不愛樂，更無異緣，唯有速疾還來、趣入、流散、馳騁乃至放逸愛樂性中。**

子三、結

**如是名為心清淨行苾芻，遍知自心雜染愛樂相。**

　　如從有貪性等者：此中略說二十種心。謂有貪心、離貪心、有瞋心、離瞋心、有癡心、離癡心、略心、散心、下心、舉心、掉心、不掉心、寂靜心、不寂靜心、定心、不定心、善修心、不善修心、善解脫心、不善解脫心。今略攝彼，故作是說。言散亂者，謂不定心。言放逸者，謂不善修心、不善解脫心。餘如文知。由有貪等，令心雜染；由離貪等，令心安止。如是應知此略說義。

癸二、雜染過患相2　子一、標

**如是遍知自心雜染愛樂相已，此心清淨行苾芻，復能遍知自心雜染過患相。**

子二、釋2　丑一、念過患2　寅一、舉有貪性

**謂作是念：今我此有貪心，能為自害、能為他害、能為俱害，能生現法罪、能生後法罪、能生現法後法罪，又能為緣，生彼所生身心憂苦。**

寅二、例餘一切

**如於有貪性，如是乃至於放逸愛樂性，當知亦爾。**

　　能為自害能為他害等者：此說煩惱種種過患，如攝異門分別釋應知。（陵本八十四卷十三頁6388）

丑二、念等流

**復作是念：此有貪心乃至放逸愛樂心，有過患故，有疫、有橫、有災、有惱。**

　　有疫有橫等者：謂若有情世間，自心雜染，眾多疫病所依處故，是名有疫。有多怨敵互相殘害所依處故，是名有橫。當知此依行時，有貪、有瞋、有癡三煩惱起。又器世間三災可得，是名有災。當知此依住時，略心、散心、下心、掉心、不寂靜心所起。又於淨治煩惱地中，乃至未從一切究竟解脫，是名有惱。當知此依住時，不定心、不善修心、不善解脫心所起。

癸三、雜染還滅方便善巧相2　子一、總標

**如是遍知自心雜染過患相已，復能遍知自心雜染還滅方便善巧相。**

子二、別釋2　丑一、出方便3　寅一、由了知

**謂我今不應隨自雜染，有諸過患、有疫、有橫、有災、有惱心自在轉，必令自心隨我勢力自在而轉。**

寅二、由思擇2　卯一、於有貪無貪

**彼既如是了知，我今不應隨順自心而轉，當令自心隨我轉已，數數思擇，令有貪心捨有貪性，無貪性中安住愛樂，又復於彼見勝功德。**

卯二、於餘一切心

**如是乃至令捨放逸愛樂住性，乃至於常勤修習諸善法中安住愛樂，又復於彼見勝功德。**

寅三、由欣厭

**彼多安住如是行已，爾時其心不由思擇，於常勤修習諸善法中，自然安住愛樂；於前雜染愛樂性中，深生厭責。**

　　又復於彼見勝功德者：謂見自心安住無貪，能於可愛所緣境事，遠離貪纏所纏故。如是於無瞋等，隨其所應，能治、所治差別應知。

丑二、成善巧2　寅一、明善知

**由此因緣，心清淨行苾芻，如實了知自心雜染愛樂速疾迴轉無譬喻性，又能善知如是雜染心有過患性，又能善知如是雜染心還滅方便。**

寅二、結漏盡

**由如是故，心清淨行苾芻，速能證得無上心清淨性，所謂諸漏永盡。**

己三、辨善巧3　庚一、出差別2　辛一、標

**復次，當辯心善巧差別及心轉善巧差別。**

辛二、釋

**謂依遍計所執自性，當知心善巧差別；依依他起自性，當知心轉善巧差別。**

　　當辯心善巧差別等者：了知自心成染、成淨，名心善巧差別。了知自心緣力所生，名心轉善巧差別。顯揚論說：於依他起自性，執著初自性故，起於熏習，則成雜染。當知圓成實自性，無執著故，起於熏習，則成清淨。（顯揚論十六卷十三頁31,559c）由是道理，此說依遍計所執自性，當知心善巧差別。顯揚又說：此依他起自性，以相及麤重為體，云何說為依他起？由此二種更互為緣而得生故。謂相為緣起於麤重，麤重為緣又能生相。（顯揚論十六卷十頁31,559a）由此道理，此說依依他起自性，當知心轉善巧差別。

庚二、顯勝利

**復次，若能善巧熏修心者，得二勝利。一、於果時觸證安樂，二、於因時自在而轉。**

　　一於果時觸證安樂等者：證得轉依究竟成滿，是名修果。於爾所時，諸苦永斷，證勝義樂，名證安樂。未轉依前，修諸善法，是名為因。於爾所時，遍知自心堪任修斷，名自在轉。

庚三、明作業3　辛一、由觀察2　壬一、標列過失

**復次，心混濁者有三過失。一、不如理作意過失，二、隨眠過失，三、起纏過失。**

　　心混濁者等者：為顯不能善巧熏修於心，雜染相應令心混濁，故作是說。當知此有三種過失。一、由不如理作意，二、由煩惱隨眠，三、由起煩惱纏。

壬二、明能對治2　癸一、舉經問

**問：如世尊言：唯當於心深善勇猛如理觀察。念住中說：要當於身住身循觀，乃至於法住法循觀。此何密意？**

癸二、釋意答2　子一、釋初說

**答：為顯四念住唯觀察心故。謂觀心執受、觀心領納、觀心了別、觀心染淨。**

子二、釋後說

**唯為觀察心所執受、心所領納、心了別境、心染淨故，說四念住。**

　　唯為觀察心所執受等者：此釋前說要當於身住身循觀，乃至於法住法循觀所有密意，如次應知。聲聞地說：為欲除遣我所依事愚故，立身念住。為欲除遣我所領受事愚故，立受念住。為欲除遣於心、意、識執我愚者我事愚故，立心念住。為欲除遣所執我心能染淨事愚故，立法念住。（陵本二十八卷二十三頁2403）其義應知。

辛二、由住行2　壬一、標

**復次，有諸苾芻住三種住、行六正行，於大師教多有所作。**

　　於大師教多有所作者：依大師教修習對治，於能治法能多安住，於所治法能令斷滅，是名多有所作。

壬二、列

**謂住解脫住、住解脫門住，及住能引解脫門法住。**

　　謂住解脫住等者：住空、無相、無願三摩地，是名住解脫住。住空、無相、無願解脫門，是名住解脫門。住於空、無相、無願三摩地中，觀察諸法，思惟無常、苦、空、無我，及取蘊滅究竟寂靜，如是能引三解脫門，名住能引解脫門法住。義如三摩呬多地說。（陵本十二卷八頁997）顯揚論說：若無差別，總名空、無相、無願者，此通聞思修所生之慧，世及出世應知。若名空、無相、無願三摩地者，唯是修所生慧，通世出世應知。若[^16]名空、無相、無願解脫門者，此唯出世應知。（顯揚論二卷十七頁31,490b）此中差別，準彼應釋。

**行無間行、行善受思惟行、行修所引善根生起行、行離諸愛味簡擇諦行、行即於此無增上慢行、行正清淨受用行。**

　　行無間行等者：此中前三種行，如次配釋聞思修慧。後三種行，如次配釋三解脫行應知。

辛三、由捨施2　壬一、因攝

**復次，有二種捨施。一、受者捨施，二、施者捨施。**

壬二、果攝

**施果亦有二種。一、得大財富，二、得此等流受用勝解。**

　　有二種捨施等者：謂於有苦、有恩、親愛、尊勝四種所施，是名受者。此有多別，義如聲聞地說。（陵本二十五卷十四頁2128）於此捨施，當來世中得大財富，名彼施果。若能施者，為莊嚴心、為伴助心、為資瑜伽、為得上義而修布施，是名施者捨施。由此捨施，於現法中得此等流受用勝解，名彼施果。由彼施果有差別故，是故說言亦有二種。

戊三、三世四緣2　己一、標辨

**復次，當辯證成道理。**

己二、證成3　庚一、釋道理3　辛一、斥異說2　壬一、舉未來向現在2　癸一、問

**問：依何道理，應知宣說唯從未來非實非有諸行相生？**

　　當辯證成道理等者：此中道理，於前有尋有伺地，去來實有論中已廣分別，與此義同，應對勘之。（陵本六卷五頁410）

癸二、答2　子一、徵義6　丑一、轉生義2　寅一、標徵

**答：若未來法行相實有而得生者，此法為轉而說生耶？**

寅二、釋義

**謂從未來世處，轉向現在世處。**

丑二、死生義2　寅一、標徵

**為死生耶？**

寅二、釋義

**謂未來世死，生現在世。**

丑三、緣生義2　寅一、標徵

**為彼為緣而得生耶？**

寅二、釋義

**謂於未來法住不變，用彼為緣，於現在世有餘法生。**

丑四、業生義2　寅一、標徵

**為有業用而說生耶？**

寅二、釋義

**謂於未來本無業用，至現在世方有業用。**

丑五、圓滿生義2　寅一、標徵

**為圓滿相而說生耶？**

寅二、釋義

**謂於未來相未圓滿，至現在世相乃圓滿。**

丑六、異相生義2　寅一、標徵

**為由異相而說生耶？**

寅二、釋義2　卯一、於未來

**謂於未來，有未來分及有因分，由此二種其相有異。**

卯二、於現在

**來至現在，有現在分及有果分，由此二種其相有異。**

子二、難破3　丑一、總斥

**如是六種諸法生起，皆不應理。**

丑二、別破2　寅一、徵

**何以故？**

寅二、難6　卯一、難轉生

**非無方無處法，有從異方轉趣異方義。**

卯二、難死生

**亦非未來**[^17]**未已生法，而有死義。**

卯三、難緣生

**若彼為緣而得生者，便異法生，非未來生，此於未來便為未有。**

卯四、難業生2　辰一、說唯現有難

**又一切法，第一義中無作用故，業用離相異不可得，唯即於相而假建立。設有異者，未來、現在同實有相，唯說現在獨有業用，理不可得。**

辰二、本無今生難

**又此業用，便應本無而今得生。**

卯五、難圓滿生

**又與世尊微妙言說即成相違。如說：諸行非常、非恆。汝顯諸行業用無常，由此義故行應是常，等於一相**[^18]**。**

　　汝顯諸行業用無常等者：此牒前說業用生義。謂於未來本無業用，至現在世方有業用，說彼諸行業用無常。即由此義，諸行自性應成是常。何以故？汝顯無常唯是業故，又彼業用離相有故。若許爾者，即與世尊微妙言說有相違過。又應相無圓滿、未圓滿別，由是說言等於一相。

卯六、難異相生2　辰一、總難異分2　巳一、難所立義

**若相異分得是有者，相之異分何故不有。**

巳二、難能立因

**又相異分本無今有，相之異分何故不成本無今有。**

　　若相異分等者：謂於未來，有未來分及有因分，來至現在，有現在分及有果分，名相異分。今難[^19]此相異分，若許是有，如是彼相異分應更有其異分可得，是名相之異分。以何因緣而不許有？此即難其所立不成。若謂彼相異分本無今有而得建立，相之異分何故不成本無今有？此即難其能立不成。由此義顯未來、現在本無今有其義成就，說相異分理不得成。若許爾者，相之異分亦應得成，故作是難。

辰二、別難異分2　巳一、未來因分難

**又離色等一切行相，餘未來分必不可得。**

　　又離色等一切行相等者：色等行相現在前時，是實是有。於未來分，彼色等相未現在前，非實非有，決定無可得義。此難未來有未來分。

巳二、現在果分難

**又應未來無有果相，現在方有果相生起。**

　　又應未來無有果相等者：此難未來唯有因分，現在唯有果分，故作是說。

丑三、結成

**如是已辯證成道理。依此道理，應知宣說未來諸法一切行相非實非有，本無今有。**

壬二、例現在往過去

**如於未來，如是過去，隨其所應，由此道理，當知宣說非實非有。**

　　如是過去隨其所應者：謂過去行有已還滅，與未來別，故作是說。

辛二、顯自義3　壬一、過去行

**復次，過去行云何？謂相已滅沒，自性已捨。**

壬二、現在行

**現在行云何？謂相未滅沒，自性未捨，生時暫住。**

壬三、未來行

**未來行云何？謂因現有，自相未生，未得自性。**

　　未得自性者：諸法自相未現前轉，說名未得。現前成就，是得義故。

辛三、解妨難2　壬一、釋本無今有2　癸一、問

**問：若彼諸行未來本無而得生者，空華、兔角、石女兒等何故不生？**

癸二、答

**答：由空華等無生因故。一切諸行各各差別，定有生因。**

壬二、釋不俱頓生2　癸一、問

**問：若一切行各各差別有生因者，何因緣故，諸行俱時不頓生耶？**

癸二、答2　子一、明待緣

**答：諸行雖有各別生因，然必待緣方得生起。**

子二、結無過

**若彼彼行生緣現前，彼彼行因生彼彼行，是故諸行雖現有因，然無俱時頓生起過。**

庚二、辨因緣2　辛一、徵

**復次，此中云何名諸行因？何等名緣？**

辛二、釋3　壬一、略辨2　癸一、標列

**謂薄伽梵說：諸行生緣略有四種。一、因緣，二、等無間緣，三、所緣緣，四、增上緣。**

癸二、料簡

**因緣一種，亦因亦緣；餘之三種，唯緣非因。**

壬二、廣顯4　癸一、因緣2　子一、徵

**云何因緣？**

子二、釋3　丑一、正辨相2　寅一、約諸法辨2　卯一、略標

**謂諸色根、根依及識，此二略說能持一切諸法種子。**

　　謂諸色根根依及識等者：五識所依清淨色體，名諸色根。根所依處餘色為體，是名根依。此及諸識色無色別，說之為二，依此建立能持一切諸法種子。

卯二、隨釋2　辰一、顯差別2　巳一、辨隨逐2　午一、總標舉2　未一、隨逐色根

**隨逐色根，有諸色根種子，及餘色法種子、一切心心法**[^20]**等種子。**

　　及餘色法種子等者：色法種子望諸色根，名之為餘，當知此說大種及所造色。諸識及彼相應心所有法，名一切心心法。如是一切諸法種子，復有所餘差別建立。所謂業種及名言種，漏無漏種，欲、色、無色三界繫種。即依此義，而說等言。

未二、隨逐識

**若隨逐識，有一切識種子，及餘無色法種子、諸色根種子、所餘色法種子。**

午二、簡差別2　未一、標簡

**當知所餘色法自性，唯自種子之所隨逐，除大種色。**

未二、釋由

**由大種色二種種子所隨逐故，謂大種種子及造色種子。**

巳二、結因緣

**即此所立隨逐差別種子相續，隨其所應望所生法，是名因緣。**

　　及餘無色法種子者：心及心法皆無色攝。今說彼種，唯取心法，以一切心前已說故。今望彼心，名之為餘。

辰二、釋道理2　巳一、隨逐色根2　午一、簡過

**復次，若諸色根及自大種，非心心所法**[^21]**種子所隨逐者，**

　　若諸色根及自大種者：此中大種，唯取清淨色根所依止者為論，不通一切，故作自言。

**入滅盡定、入無想定、生無想天，後時不應識等更生，然必更生。**

午二、結成

**是故當知，心心所法**[^22]**種子隨逐色根，以此為緣，彼得更生。**

　　入滅盡定等者：謂諸聖者，依有色身入滅盡定；又諸異生，入無想定、生無想天，亦有色身為所依止；是故此中舉以為論。為顯彼所依身有諸色根，為一切心心法種子所隨逐故。

巳二、隨逐識2　午一、簡過

**復次，若諸識，非色種子所隨逐者，生無色界異生，從彼壽盡、業盡沒已還生下時，色無種子，應不更生，然必更生。**

午二、結成

**是故當知，諸色種子隨逐於識，以此為緣，色法更生。**

寅二、約補特伽羅辨2　卯一、舉種類2　辰一、異生2　巳一、簡永害3　午一、標

**復次，若諸異生由世間道入初靜慮，若得生彼，爾時欲界諸染汙法及餘欲界諸法種子，但被損伏，不能永害。**

午二、徵

**何以故？**

午三、釋

**由此異生從彼定退，欲界染法復現前故；從初靜慮沒已，復還生欲界故。**

　　入初靜慮若得生彼者：此中義顯有二種人，一、謂入彼定者，二、謂生彼天者。然唯異生，由說唯能損伏欲界諸染汙法，不能永害彼種子故。

巳二、廣損伏2　午一、標列

**復次，損伏略有三種。一、遠離損伏，二、厭患損伏，三、奢摩他損伏。**

午二、隨釋3　未一、遠離損伏3　申一、徵

**云何遠離損伏？**

申二、釋2　酉一、釋遠離

**謂如有一，棄捨家法，趣於非家，遠離種種受用欲具，受持禁戒。於所受持遠離禁戒，親近、修習、若多修習。**

酉二、釋損伏

**由親近、修習、多修習相續不斷故，於諸欲具心不趣入、心不流散、心不安住、心不愛樂，亦不發起彼增上力緣彼境界所起煩惱。**

申三、結

**如是名為遠離損伏。**

　　亦不發起彼增上力等者：謂彼欲具無增上力，不緣彼境而起貪故。

未二、厭患損伏3　

申一、徵

**云何厭患損伏？**

申二、釋2　酉一、釋厭患

**謂如有一，或由過患想，或由不淨想，或由青瘀等想，或由隨一如理作意，如是如是厭患諸欲。**

酉二、釋損伏

**雖**[^23]**未離欲，然於諸欲修厭逆故，心不趣入，**

　　或由過患想等者：謂於諸欲深見過患，生無常想、苦想、變壞法想，名過患想。於諸欲界能正觀察下劣不淨，或觀內身朽穢不淨，名不淨想。對治貪欲蓋故，觀青瘀等，名青瘀等想。對治餘蓋，從順障法淨修其心，是名隨一如理作意。

**乃至廣說。**

　　乃至廣說者：謂如前說心不流散、心不安住、心不愛樂應知。

申三、結

**如是名為厭患損伏。**

未三、奢摩他損伏3　申一、徵

**云何奢摩他損伏？**

申二、釋

**謂如有一，由世間道得離欲界欲，或離色界欲。彼由奢摩他任持心相續故，於欲色中心不趣入，乃至廣說。**

申三、結

**如是名為奢摩他損伏。**

辰二、聖者2　巳一、標永害

**若聖弟子，由出世道離欲界欲，乃至具得離三界欲，爾時一切三界染汙諸法種子皆悉永害。何以故？**

巳二、釋所以2　午一、有學攝3　未一、標相2　申一、不起下惑

**由聖弟子於現法中，不復堪任從離欲退，更起下地煩惱現前；**

　　不復堪任從離欲退等者：謂若已得上地諸定，離欲界欲，或復具得離三界欲，由能永害彼種子故，無有因緣從彼定退，下地煩惱更復現前。

申二、不還下生

**或生上地，亦不堪任從彼沒已還生下地。**

未二、舉喻2　申一、損伏

**如穀麥等諸外種子，安置空迥，或於乾器，雖不生芽，非不種子。**

申二、永害

**若火所損，爾時畢竟不成種子。**

未三、合結

**內法種子損伏、永害，道理亦爾。**

　　或生上地等者：此中上地，唯說靜慮，以聖弟子不生無色界故。若得受生彼彼靜慮，從彼沒已，終不還來受下地生，以彼下地染汙諸法種子已永害故。

午二、無學攝2　未一、明永盡

**若聖弟子將入無餘涅槃界時，所有一切善及無記諸法種子皆被損害。由染汙法種子滅故，不復能感當來異熟果，**

　　一切善及無記諸法種子皆被損害者：意地中說：般涅槃時，已得轉依諸淨行者，轉捨一切染汙法種子所依。於一切善、無記法種子，轉令緣闕。（陵本二卷二頁115）謂於爾時捨異熟識，不為一切善、無記法種子所依，故名緣闕。此說損害，其義應知。

**亦不復能生自類果。**

未二、出異名

**當知是名第四損伏，所謂永害助伴損伏。**

　　亦不復能生自類果者：謂染汙法種既滅已，彼等流果不復現前故。

卯二、辨隨逐3　辰一、異生2　巳一、約一切受辨

**復次，具縛者所有心起，若樂俱行、或苦俱行、或不苦不樂俱行，此一切心皆樂種子、苦種子、不苦不樂種子之所隨逐。**

巳二、約一切心辨

**若起善心、或染汙心、或無記心，此一切心皆善種子、染汙種子、無記種子之所隨逐。**

辰二、有學

**又諸有學不具縛者所有心生，若世間善心、或出世心、或染汙心、或無記心，此一切心皆為一切修道所斷煩惱種子之所隨逐。由未斷故，有時得生，亦為所餘諸法種子之所隨逐。**

　　亦為所餘諸法種子之所隨逐者：此中諸法，謂即一切善、無記法。此諸種子非是染汙，望前一切修道所斷煩惱種子，名為餘故。

辰三、無學

**又諸無學一切煩惱已永斷者所有心生，若世間善心、若出世心、若無記心，此一切心皆已永離染法種子，但為一切善、無記法種子隨逐相續而生。**

丑二、明建立2　寅一、為聲聞說

**復次，此所建立種子道理，當知且依未建立阿賴耶識聖教而說。**

寅二、為大乘說2　卯一、出所依

**若已建立阿賴耶識，當知略說諸法種子，一切皆依阿賴耶識。**

卯二、辨隨逐

**又彼諸法若未永斷，若非所斷，隨其所應，所有種子隨逐應知。**

　　又彼諸法若未永斷等者：此中諸法若性染汙，未為見道、修道所斷，名未永斷。若諸有學出世間法，及諸無學所有諸法，名非所斷。當知此中，若出世法，於一切時自性淨故，名非所斷；餘世間法，由已斷故，名非所斷。義如後說。（陵本六十六卷十八頁5308）隨所生處所得自體，如是諸法種子皆悉隨逐。然有差別，彼染汙種或有具縛及不具縛，涅槃種姓或有或無，由是說言隨其所應。

丑三、釋妨難2　寅一、舉經難

**問：如世尊言：我說阿羅漢苾芻，於四種增上心法現法安樂住中，隨一而退。若彼一切染汙種子皆已永害，云何復起下地煩惱？若不復起，彼云何退？**

寅二、辨義答4　卯一、標列

**答：退有二種。一者、斷退，二者、住退。**

卯二、隨釋2　辰一、斷退

**言斷退者，唯是異生。**

辰二、住退

**言住退者，是諸聖者，亦是異生。**

卯三、料簡2　辰一、具二退

**若世間道斷諸煩惱復起現前，當知爾時斷退故退，亦是住退。**

辰二、唯住退

**若出世道斷煩惱已，心營世務，不專修習如理作意，由此不能於其中間現法樂住數起現前。如先所得，後亦如是。然其下地已斷煩惱不復現前，如是名為住退故退，非是斷退。**

卯四、顯成2　辰一、反顯

**又若已斷一切煩惱成阿羅漢，而彼一切染法種子未永害者，云何名為心善解脫阿羅漢果諸漏永盡。**

辰二、正成

**若已永害，於相續中永無一切染法種子，尚不應起不正思惟，況諸煩惱。是故當知由出世道斷煩惱者，定無有退。**

**瑜伽師地論科句披尋記卷第五十一**

[^1]: 「暴」，大正作「瀑」。

[^2]: 「法」，大正作「所」。

[^3]: 「所」，大正作「法」。

[^4]: 「恆」，大正作「常」。

[^5]: 「得」，陵本作「復」。

[^6]: 大正無「為」字。

[^7]: 「法」，大正作「所」。

[^8]: 「客」，陵本作「容」。

[^9]: 「客」，陵本作「容」。

[^10]: 「法」，大正作「所」。

[^11]: 大正無「法」字。

[^12]: 「法」，大正作「所」。

[^13]: 「暴」，大正作「瀑」。

[^14]: 「趣」，大正作「處」。

[^15]: 「分」，大正作「各」。

[^16]: 編按：金陵本顯揚論原文為「苦」字，大正藏為「若」字。

[^17]: 「來」，大正、陵本作「生」。

[^18]: 「等於一相」，大正作「又等於一相」。

[^19]: 「難」，披尋記原作「離」。

[^20]: 「法」，大正作「所」。

[^21]: 大正無「法」字。

[^22]: 大正無「法」字。

[^23]: 「雖」，大正作「離」。
