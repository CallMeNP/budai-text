# 瑜伽師地論科句披尋記卷第八十

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之九**

庚六、安立所學2　辛一、徵

**復次，云何菩薩於正行中安立所學？**

辛二、釋2　壬一、標中道行2　癸一、出學處

**謂諸菩薩具足法住，於依世俗諦道理所說不了義非所依聲聞乘相應經典，已作依持、已作善巧，而復超度於大乘相應、甚深空性相應，依世俗、勝義諦道理所說了義可依經典勤修學時，名為如理正勤修學。**

癸二、釋得名

**如是如理勤修學時，名正修行中道勝行。**

　　於依世俗諦道理等者：謂聲聞乘相應經典，說我、說法及說作用，名依世俗諦道理。說我者，謂說有情、命者、生者、補特伽羅、人天、男女、佛友、法友，如是等。說法者，謂說色、受，如是等。說作用者，謂說能見、能聞、能生、能滅，如是等。唯宣說此，不更顯示諸法無我及無作用甚深相應道理，是故聲聞乘相應經典，名不了義。大乘不爾，為欲隨順勝義諦故，亦復宣說諸世俗諦，然非究竟，是故大乘相應經典具依二諦，名為了義。由是菩薩，於此經典名是可依，於聲聞乘名非所依。然非不應聽聞受持、精勤修學，由是因緣，此說於彼已作依持、已作善巧。此未了義有上有容，無上無容唯真了義，如前已說。（陵本七十六卷十八頁5852）由是發趣修習大乘真了義者，名為超度。

**所以者何？由此正法貫穿十三中道行故。**

壬二、隨標列釋2　癸一、列

**一者、貫穿補特伽羅空性；二者、貫穿補特伽羅無我性；三者、貫穿法空性；四者、貫穿法無我性；五者、貫穿增益邊；六者、貫穿損減邊；七者、貫穿法現觀；八者、貫穿法現觀迴向大菩提性；九者、貫穿如是行者煩惱眾苦不纏繞心性；十者、貫穿二無我勝解差別；十一者、貫穿前無我性是後因性；十二者、貫穿到邊際空性；十三者、貫穿即彼威德。**

癸二、釋13　子一、貫穿補特伽羅空性3　丑一、徵

**云何貫穿補特伽羅空性？**

丑二、標

**謂由一種相，不可得所顯故。**

丑三、釋

**此中不可得者，謂於三種事。一者、有情事；二者、彼差別事；三者、彼受用事，若內、若外、若二中間，愚夫遍計所執實我都不可得。**

　　謂於三種事等者：五有取蘊，名有情事。六十二諸有情眾，名彼差別事。如本地分意地中說。（陵本二卷十八頁169）內外諸處，名彼受用事。

子二、貫穿補特伽羅無我性3　丑一、徵

**云何貫穿補特伽羅無我性？**

丑二、標

**謂由唯一相，可得所顯故。**

丑三、釋

**此中可得者，謂即於彼三事，愚夫所遍計緣生諸法中，常住實性不可得故，愚夫所計我異相性道理可得。**

子三、貫穿法空性3　丑一、徵

**云何貫穿法空性？**

丑二、標

**謂唯由一相，不可得所顯故。**

丑三、釋

**此中不可得者，即於彼事所取無常性，若內、若外、若二中間，愚夫遍計所執言說自性都不可得。**

　　即於彼事所取無常性者：常非有故，說名無常，是此中義。

子四、貫穿法無我性3　丑一、徵

**云何貫穿法無我性？**

丑二、標

**謂唯由一相，可得所顯故。**

丑三、釋3　寅一、道理可得

**此中可得者，謂即於彼事道理可得，聖智所行。**

寅二、內證可得

**又即於彼自內所證，不可以言為他宣說。**

寅三、言說異相可得3　卯一、標

**彼由六相，於諸凡愚遍計所執言說自性、異相可得。**

卯二、徵

**何等六相？**

卯三、列

**一者、不可自尋思，二者、不可說示他，三者、超過色根所行，四者、超過一切相，五者、超過識所行，六者、超過煩惱所行。**

子五、貫穿增益邊4　丑一、徵

**云何貫穿增益邊？**

丑二、標

**謂由二種相。**

丑三、列

**一者、差別增益所顯故；二者、自性增益所顯故。**

丑四、釋2　寅一、差別增益2　卯一、辨相4　辰一、徵

**何等名為差別增益？**

辰二、標

**謂由後後展轉八相。**

辰三、列8　巳一、執常

**一者、即於彼事執常增益。**

巳二、執無常

**二者、執無常增益。**

巳三、執我

**三者、執常增益為所依止，執我增益。**

巳四、執無我

**四者、執無常增益為所依止，執無我增益。**

巳五、執真實心

**五者、執無我增益為所依止，執真實心增益。**

巳六、執不真實心2　午一、標

**六者、執我增益為所依止，執不真實心增益。**

午二、廣2　未一、列二種

**此復二種。一者、決定，二者、尋求。**

未二、隨難釋2　申一、於雜染法

**尋求者，謂遍計所依及遍計相應，**

　　遍計所依及遍計相應者：名、義、自性、差別，名遍計所依。遍計所執自性加行執，名遍計相應。此有五種。一、貪愛加行，二、瞋恚加行，三、合會加行，四、別離加行，五、捨隨與加行。如前已說應知。（陵本七十三卷十五頁5664）

**於所對治雜染法中，由五過失，謂顛倒過失、戲論過失、發起惡行過失、麤重過失、無常性過失。**

申二、於清淨法

**及於彼能對治清淨法中。**

　　及於彼能對治清淨法中者：前說雜染是所對治，起尋求執，謂由遍計所依、遍計相應。此說清淨是能對治，若起尋求，亦由遍計所依及遍計相應。隨應亦爾，故作是說。

巳七、執善等及執清淨

**七者、執真實心增益為所依止，執善等增益，乃至執清淨增益。**

巳八、執不善等及執雜染

**八者、執不真實心增益為所依止，執不善等增益，乃至執雜染增益。**

辰四、結

**是名八種差別增益。**

卯二、結非

**此中菩薩，於彼增益都不執著，不勸他執，亦不讚美。**

寅二、自性增益

**何等名為自性增益？謂差別增益為所依止，由諸愚夫遍計所執所有言說自性增益，即於彼事增益為有。**

子六、貫穿損減邊3　丑一、徵

**云何貫穿損減邊？**

丑二、標

**謂由一相，損減實事所顯故。**

丑三、釋

**此中損減實事者，謂即於彼邪法無我性起於勝解，執著一切種、一切法相都無所有。**

子七、貫穿法現觀4　丑一、徵

**云何貫穿法現觀？**

丑二、標

**謂由三種相。**

丑三、列

**一者、即於彼事及第四生事，所治、能治、有為、無為安立中，自性不可得所顯故；**

　　即於彼事及第四生事者：前說三事，謂有情事、彼差別事、彼受用事。今於此中總名彼事，更增生事以為第四。言生事者，謂十二分緣起及緣生。

**二者、彼差別不可得所顯故；三者、即彼串習故，如實通達智所顯故。**

丑四、釋3　寅一、自性不可得

**此中自性不可得者，謂諸愚夫遍計所執自性。**

寅二、差別不可得

**此中差別不可得者，謂即彼自性滅、生、集、成二分不可得。**

　　滅生集成二分不可得者：滅謂所治，生謂能治，集謂有為，成謂無為。觀待施設，說有所治、能治、有為、無為，然彼實無雜染、清淨二分差別，故不可得。

寅三、智通達

**此中智通達者，謂即彼自性相不作意、不思擇加行自內所證智通達。**

子八、貫穿法現觀迴向大菩提性3　丑一、徵

**云何貫穿法現觀迴向大菩提性？**

丑二、標

**謂由一種相，思擇所得能治、所治不斷故。**

　　思擇所得能治所治等者：如下釋言，空、無願、無相是名能治，生死流轉是名所治。於空、無願、無相中，依聞思修所生世出世慧，是名所得能治。故起思擇，不捨生死，是名所治不斷。

丑三、釋2　寅一、能治所治3　卯一、第一義

**此中能治、所治者，謂空是煩惱對治，無願是有願對治，無相是諸相對治，如是一切名無造作。**

卯二、第二義

**此復是後有業對治，亦是生身流轉、剎那生流轉對治，名滅涅槃**[^1]**行無自性。**

　　此復是後有業對治等者：由空是煩惱對治，當知亦是後有業對治。無願是有願對治，當知亦是生身流轉對治。無相是諸相對治，當知亦是剎那生流轉對治。如是空、無願、無相行，亦名滅涅槃行。此能對治遍計所執自性有故，名無自性。

卯三、第三義

**此復以生死流轉為所對治。**

寅二、思擇不斷

**若諸菩薩由此對治，故起思擇，不斷所治，此由悲愍諸眾生故，希求大菩提。**

子九、貫穿煩惱眾苦不纏繞心3　丑一、徵

**云何貫穿如是行者煩惱眾苦不纏繞心？**

丑二、標

**謂由一種相，雖不永斷所對治法，而能如實通達故。**

丑三、釋

**此中如實通達者，謂即於彼法，由法無我加行，觀彼自性無染無苦。**

子十、貫穿差別4　丑一、徵

**云何貫穿差別？**

丑二、標

**謂由四種相。**

丑三、列

**一者、見差別所顯故；二者、即此極遠損減差別所顯故；三者、於斷迷失差別所顯故；四者、於心迷失差別所顯故。**

丑四、釋4　寅一、見差別2　卯一、辨相2　辰一、由增上慢

**此中見差別者，謂住補特伽羅無我及涅槃，於當來身起斷滅增上慢。**

辰二、由執著法

**又於所取觀察故，於能取言說自性畢竟遠離、空性所攝不觀察故，名不善觀察所知境界。由執著諸法故，求煩惱斷。**

卯二、結非

**而諸菩薩則不如是。**

寅二、極遠損減差別2　卯一、辨相

**此中極遠損減差別者，謂住補特伽羅無我，於我見異生下中更下，由二因緣，謂苦不解脫故、安住苦故，前後二種執著失壞故。**

卯二、結非

**而諸菩薩則不如是。**

　　此中極遠損減差別等者：謂如一類大乘惡取空者，謂一切種皆無所有，是名極遠損減差別。此於我見異生下劣類中，更為下劣。由是世尊作如是言：寧如一類起我見者，不如一類惡取空者。本地分中已釋其相。（陵本三十六卷十六頁2978）是故此說苦不解脫及安住苦。由彼執著補特伽羅無我及法無我，能自敗壞，亦壞世間隨彼見者，是名前後二種執著失壞。

寅三、於斷迷失差別2　卯一、辨相

**此中於斷迷失差別者，謂住補特伽羅無我，執法無我無自性故，便生驚怖，謂無言說自性追求斷滅。**

卯二、結非

**而諸菩薩則不如是。**

寅四、於心迷失差別2　卯一、辨相

**此中於心迷失差別者，謂如是於斷迷失住補特伽羅無我，於自遍計所起境界中，為想顛倒等之所顛倒。**

卯二、結非

**而諸菩薩則不如是。**

子十一、貫穿因性4　丑一、徵

**云何貫穿因性？**

丑二、標

**謂由二種相。**

丑三、列

**一者、觀察能取所顯故；二者、彼如實通達所顯故。**

丑四、釋2　寅一、觀察能取

**此中觀察能取者，謂即觀察此無我智，遠離言說自性故，遠離彼分別故，應捨相故，有剎那故。**

　　有剎那故者：謂無我智非實能取，唯一剎那無作用故。

寅二、如實通達

**此中彼如實通達者，謂觀察所取、能取二種，如理作意思惟為因，各別內證決定智生。**

子十二、貫穿到邊際空性3　丑一、徵

**云何貫穿到邊際空性？**

丑二、標

**謂由一種相，即彼法無我智如實顯現故。**

丑三、釋

**此中如實顯現者，謂顯現業、煩惱相似相故，不可言說法故，離言說自性故，如是不執著故，有剎那故。**

　　顯現業煩惱相似相故者：謂由法無我智，不住涅槃，有變化身，示同凡夫生死轉故。

子十三、貫穿即彼空性威德3　丑一、徵

**云何貫穿即彼空性威德？**

丑二、標

**謂由一種相，業、煩惱斷對治所顯故。**

丑三、釋

**此中斷者，謂彼剎那光明想生，能斷無始時來所集一切諸業、煩惱。**

庚七、聲聞菩薩所學差別2　辛一、略標問答

**復次，有幾種聲聞？聲聞所學、菩薩所學有何差別？謂有四種聲聞。聲聞所學、菩薩所學，當知差別有十三種。**

辛二、隨標廣釋2　壬一、釋聲聞別3　癸一、徵

**云何名為四種聲聞？**

癸二、列

**一者、變化聲聞，二者、增上慢聲聞，三者、迴向菩提聲聞，四者、一向趣寂聲聞。**

　　增上慢聲聞等者：謂如前說：住補特伽羅無我及涅槃，於當來身起斷滅增上慢。當知但由補特伽羅無我智，計為清淨。又如前說：於彼邪法無我性起於勝解，執著一切種、一切法相都無所有。當知此由執著邪法無我智，計為清淨。

癸三、釋4　子一、變化聲聞

**變化聲聞者，為欲化度由彼所化諸有情故，或諸菩薩、或諸如來化作聲聞。**

子二、增上慢聲聞

**增上慢聲聞者，謂但由補特伽羅無我智，及執著邪法無我智，計為清淨。**

子三、迴向菩提聲聞3　丑一、明重修

**迴向菩提聲聞者，謂從本來是極微劣慈悲種姓，由親近如來住故，於廣大佛法中，起大功德想，熏修相續。**

丑二、明覺悟

**雖到究竟住無漏界，而蒙諸佛覺悟引入方便開導，由此因故，便能發趣廣大菩提。**

丑三、明加行

**彼於如是廣大菩提雖能發趣，由樂寂故，於此加行極成遲鈍，不如初始發心有佛種性者。**

子四、一向趣寂聲聞2　丑一、明意樂

**一向趣寂聲聞者，謂從本來是最極微劣慈悲種性故，一向棄背利益眾生事故，於生死苦極怖畏故，唯有安住涅槃意樂，畢竟不能趣大菩提。**

丑二、顯差別2　寅一、舉喻

**如二王子相似處生，平等平等受王快樂，一於王政討**[^2]**論工巧處等皆悉善知，第二王子則不如是。彼二但由此分差別，非由受用王之快樂。**

寅二、合法

**如是於無漏界中，諸菩薩眾與一向趣寂聲聞，當知差別。**

壬二、釋所學別3　癸一、標

**應知彼二復有差別。**

癸二、列

**謂意樂故、白法集成故、智集成故、種類故、種性故、持種加行故**[^3]**、威德故、正行故、福田故、殊勝差別故、因果故、生依止故。**

癸三、釋12　子一、意樂差別

**一向趣寂聲聞，棄背諸行雜染利益有情事故，一向安住寂靜意樂；菩薩雖有垢染，而與彼相違。**

子二、白法集成差別

**又彼聲聞，唯為自身得增長故，白法狹小；菩薩為欲增長一切有情樂故，白法無量。**

子三、智集成差別

**又彼聲聞，由無為智，但為除遣自身煩惱；菩薩普為一切十方諸有情類。**

　　由無為智等者：謂緣補特伽羅無我及法無我實相真如所生之慧，名無為智。聲聞唯由補特伽羅無我智集成故，說但為除遣自身煩惱。菩薩由二無我智集成故，說普為一切十方諸有情類。

子四、種類差別

**又彼聲聞，雖緣最勝解脫法境作意集成，而非佛子；菩薩雖緣下劣諸行有情法境作意集成，而是佛子。**

　　雖緣最勝解脫法境等者：此中最勝解脫法境，謂於涅槃。下劣諸行有情法境，謂於生死。如是差別應知。

子五、種性差別

**又彼聲聞，雖勤精進，於諦善巧心善安定，不成就佛種性相故，諸佛世尊不堪攝受；而諸菩薩與彼相違。**

　　諸佛世尊不堪攝受者：謂無堪能生如來家，成佛真子故。

子六、持種加行差別

**又彼聲聞，到究竟故，根雖成熟，於當來世而不能作佛所作事；菩薩初心剎那生已，便能造作。**

　　菩薩初心者：謂諸菩薩，於其無上正等菩提最初發心故。

子七、威德差別

**又彼聲聞，雖到究竟，而不為彼諸天人等供養讚歎，如住始業修行菩薩；而諸菩薩雖復未到究竟之位，然其威德及與智慧，映蔽一切聲聞、獨覺。**

子八、正行差別

**又彼聲聞，療煩惱病智慧良藥雖復成滿，而不能治一切眾生諸煩惱病；而諸菩薩與彼相違，由能修行利益他事勝義行故。**

子九、福田差別

**又彼聲聞，雖到究竟，於諸有情智光明照，然非諸天及餘世間真實福田，如諸菩薩未盡煩惱。**

子十、殊勝差別2　丑一、標菩薩勝

**又於聲聞一切時中，如來最勝；於最勝中，諸菩薩眾彌復最勝；彼由於此所集成故。**

　　彼由於此所集成故者：彼謂如來，此謂菩薩。如來最勝大菩提果，皆由菩薩最勝自他利行所集成故。

丑二、釋由二緣2　寅一、正顯

**又由二緣應知彼勝，彼能成熟諸有情故，亦能成熟諸佛法故。由此因緣感菩提果，隨所成熟諸有情類，能令解脫。**

寅二、喻成

**譬如有人，能辦能熟覺慧希奇，非彼端然而食用者。此中道理，當知亦爾。**

　　此中道理當知亦爾者：謂諸菩薩，非自解脫以為究竟，如彼端然而食用者，更能成熟餘有情類令解脫故。

子十一、因果差別

**又彼聲聞，雖復一向受學修行清淨法因，亦為無量善友攝受，而不能引大菩提果；諸菩薩眾與彼相違，而能引發。**

子十二、生依止差別

**又諸聲聞依菩薩生，非諸菩薩依彼聲聞。**

庚八、世出世智作利他事2　辛一、略標問答

**復次，云何由世間、出世間智，能作利益他事？謂諸菩薩遍於十方，或遊歷世界，或遊歷國土，或遊歷生，或勸請他，為大良醫，善能療治煩惱鬼魅所著有情；**

　　為大良醫等者：此顯由世間智，能作利益他事。謂於麤品、中品雜染，能令對治故。

**為無有上，宣說三學清淨之道。**

　　為無有上等者：此顯由出世智，能作利益他事。謂於微細隨眠所有雜染，能令對治故。

辛二、隨標別釋2　壬一、世間智4　癸一、徵

**云何世間智？**

癸二、標

**謂於麤品所有雜染，能為止息對治；於中品者，能為制伏對治。**

癸三、釋2　子一、麤品雜染

**云何名為麤品雜染？謂在家者貪瞋癡行性；諸出家者見依止性；及彼所依不正作意依止性；後有願依止性；**

　　見依止性等者：依止薩迦耶見、邊執見、見取、戒禁取及與邪見，是名見依止性。如是諸見，以不如理作意為因，名彼所依不正作意依止性。希求後有、愛樂後有，名後有願依止性。

**由總別四顛倒故，於非解脫執為解脫依止性。**

　　由總別四顛倒故者：謂於一切無常常倒、於苦樂倒、於不淨淨倒、於無我我倒，是名總四顛倒。若於身、受、心、法，妄執為淨、為樂、為常、為我，是名別四顛倒。

子二、中品雜染2　丑一、徵

**云何中品雜染？**

丑二、釋2　寅一、出體性

**謂已止息麤品雜染，別別對治為依止故，於諸境界貪瞋癡纏依止性。**

寅二、明對治2　卯一、所治漸次2　辰一、標

**於其所緣正繫念故，令不定者心得安定，精勤修習菩提分法，方能制伏。**

辰二、釋

**不依此修而自恃舉，**

　　不依此修而自恃舉者：謂得少分下劣智見安住，便自高舉而生喜足，更不上求故，由是能障毗鉢舍那。如本地分聲聞地說應知。（陵本二十五卷十三頁2123）

**故於所緣繫心令住，勇猛精進，從此於住能正攝受；攝受住故，於積聚中，由一念**[^4]**執中煩惱轉，便能制伏。**

　　於積聚中等者：純大苦蘊，說名積聚。緣此為境，若有中品煩惱貪瞋癡纏一剎那轉，速能對治令不更起，名能制伏。

卯二、能治漸次

**從此為斷出世間法所對治故，依止對治即令堅住。**

　　依止對治即令堅住者：已生對治，令無退失，名令堅住。

**從此能伏諸緣起愚、補特伽羅無我性愚及法無我性愚，從此能於邪道、正道皆得決定。**

癸四、結

**由如是相，應知麤品、中品雜染止息制伏能對治智，是名世間智。**

壬二、出世間智2　癸一、徵

**云何出世間智？**

癸二、釋2　子一、能對治2　丑一、出體性

**謂如是制伏貪瞋癡纏諸雜染已，復能對治微細隨眠所有雜染，此真實智名出世智。**

丑二、廣依處

**此復云何？謂即依彼制伏對治三處善巧。謂緣起善巧、補特伽羅無我勝解善巧、法無我勝解善巧。**

子二、所對治3　丑一、標

**為欲超度無餘雜染，對治四種無智**[^5]**故，不待他教，於內精勤觀察自心。**

　　為欲超度無餘雜染者：謂於微細隨眠所有雜染，更欲超度令無餘故。

丑二、列

**四無智**[^6]**者，一、於共相無智**[^7]**，二、於自相無智**[^8]**，三、於雜染相無智**[^9]**，四、於清淨相無智**[^10]**。**

丑三、釋4　寅一、共相

**由三種相，應知心共相。一、於緣生者不現在前無作用故；二、於現在者唯一剎那無作用故；三、於貪等自緣所生非心作故。**

　　於緣生者等者：心具四緣，所謂因緣、等無間緣、所緣緣、增上緣。若彼緣闕，不現在前，心不生起，故無作用。

寅二、自相

**由三種相，應知心自相。一者、如前言說自性不可得故；二者、如前由六種相如實可得故；三者、一切聖者無差別智之所得故。**

　　如前由六種相等者：前說六相。一者、不可自尋思，二者、不可說示他，三者、超過色根所行，四者、超過一切相，五者、超過識所行，六者、超過煩惱所行。

寅三、雜染相3　卯一、標

**由三種相，應知心雜染相。**

卯二、列

**一者、生故；二者、轉故；三者、行故。**

卯三、釋3　辰一、雜染生

**於諸趣中，種種自體生故，名雜染生。**

辰二、雜染轉

**即於此中，生者自然剎那有流轉故，一切所緣難伏轉故，貪愛勢力之所轉故，名雜染轉。**

　　自然剎那有流轉故者：由於雜染長夜愛樂，心隨於彼勢力自在而轉。義如五識身相應地意地決擇中說。（陵本五十一卷十二頁4106）

辰三、雜染行2　巳一、標

**若於彼行、若如是行，名雜染行。**

巳二、釋2　午一、若於彼行3　未一、於善等中

**謂於一時行於善中，或於一時行不善中，或於一時行境界中，或於一時行造業中，或於一時行煩惱中。**

未二、於行無定

**又於煩惱行貪、瞋等無決定行，非即於此行有貪已復行無貪，行無貪已復行有貪，如是等。**

　　行貪瞋等無決定行者：此說無決定行，義顯心無實隨轉性。本地分說：若心與彼諸行相應，或不相應；非此與彼或時不相應，或時非不相應。又非一切心或相應，或不相應。（陵本十六卷十三頁1411）其義應知。

未三、於受增上

**又於隨順樂等法中，得為增上現行。**

　　又於隨順樂等法中者：諸根境界及觸，隨順若樂、若苦、若非苦樂生故，是名隨順樂等諸法。

午二、若如是行4　未一、顛倒引苦

**又生自苦斷壞眾樂，不由執著故，但由顛倒故。由此引發自身眾苦，無有厭足。**

　　不由執著等者：有作是說：樂俱行業，還能感得樂俱行異熟；苦俱行業，還能感得苦俱行異熟；不苦不樂俱行業，還能感得不苦不樂俱行異熟；是名執著。然無是事，是故此說不由執著。由樂俱行業，順樂受者，還受樂異熟；順苦受者，還受苦異熟；順不苦不樂受者，還受不苦不樂異熟。苦俱行業，順樂受者，還受樂異熟；順苦受者，還受苦異熟；順不苦不樂受者，還受不苦不樂異熟。不苦不樂俱行業，順樂受者，還受樂異熟；順苦受者，還受苦異熟；順不苦不樂受者，還受不苦不樂異熟。若作是說，是為正說。由隨如是如是順所受業，還受如是如是順所受異熟故。依此堪能修習清淨梵行，又亦可知正盡諸苦，作苦邊際。與此相違，便無堪能，是故此說但由顛倒。義如集論中說應知。（五卷六頁31,679c）

未二、求善瑕隙

**或於善中而安置時，即便棄捨思求瑕隙。為令不善現前行故，於其瑕隙及衰盛中，為諸愛恚之所損惱。**

未三、放逸損善

**又隨放逸勢力，一切所作諸善根本皆令損壞。**

未四、樂著色等2　申一、辨行相

**又極樂著色等境故，雖於極利益甘露界中數數思擇，而難可安立。**

申二、指譬喻

**於此義中，示現假合所設譬喻其事應知。**

　　示現假合所設譬喻其事應知者：此中譬喻，當知喻彼色等，非餘。如說色如聚沫，受喻浮泡，想同陽焰，行類芭蕉，識如幻事。如是譬喻，喻彼色等相似顯現，假合而有，故作是說。

寅四、清淨相3　卯一、略標列

**由三種相，應知心清淨相。**

卯二、簡能證

**一者、不得**[^11]**相故；二者、無為相故；三者、種性相故。**

卯三、釋三種3　辰一、不得相

**若由別異如理勤修，求心清淨不能證得。若由如是如理勤修，便能證得。又不觀見言說自性，見真如相。**

　　又不觀見言說自性等者：此釋前說由不得相，應知心清淨相。

辰二、無為相

**此由九種相，當觀無為相。一者、不行世故。**

　　不行世故者：諸有為法，有去來今三世差別。無為不爾，無三世別，名不行世，無生滅故。

**二者、非如在滅盡定，言說自性不可得故，真如相可得故，是無二相。**

　　非如在滅盡定等者：在滅盡定，唯是無相。無為不爾，離有無相。言說自性不可得故，真如相可得故，如其次第，離有離無，名無二相。

**三者、非生身相故。四者、超過生身因自性相故。五者、超過當來生故。六者、超過死沒故。七者、超過剎那展轉不遠離故。**

　　超過剎那展轉不遠離故者：諸有為法剎那相續，名不遠離剎那展轉。無為不爾，超彼相故。

**八者、超過趣轉易故。**

　　超過趣轉易故者：五趣流轉，名趣轉易應知。

**九者、超過業煩惱行故。**

辰三、種性相2　巳一、無學界相2　午一、標

**此中種性相，當知是無學界相。**

　　當知是無學界相者：謂有餘依、無餘依般涅槃界，當知是名無學界相。由是下說現法、後法二位差別。

午二、釋2　未一、現超五事

**於現法中，超過五事。一者、超過所作；二者、超過非所作；三者、超過所作加行；四者、超過所作非加行；五者、超過非所作加行。**

　　超過所作等者：此中所作，謂所應作。非所應作，名非所作。由諸無學所作已辦，無復所作，由是說言超過所作。又諸無學諸漏永盡，不能習近五種處所。一者、不能故思殺害諸眾生命，二者、不能不與而取，三者、不能行非梵行習婬欲法，四者、不能知而妄語，五者、不能貯畜受用諸欲資具。如本地分聲聞地說。（陵本三十四卷二十六頁2813）由是說言超過非所作。

未二、後超六事

**於後法中，超過六事。一者、超過能發起後有行；二者、超過彼行；三者、超過彼果生；四者、超過依彼衰盛；五者、超過於彼所依一切無記動搖中，修學期願受用；六者、超過彼所依自體差別。**

　　於後法中超過六事等者：緣起支中，初無明支為緣生行，名能發起後有行。即行支中福、非福、不動業，說名彼行。當來生支，有識、名色、六處、觸、受自體得生，名彼果生。依彼自體，復有族姓、色力、壽量等勝劣差別，是名依彼衰盛。三界自體唯是業果異熟，說名一切無記。若彼異熟成所依身，能障修學，是名動搖，則便於彼應生厭離，如生無想天等；若順修學，則便於彼期願受用；如是總說於彼所依一切無記動搖中，修學期願受用。欲、色、無色三界自體，是名所依自體差別。

巳二、四位九相2　午一、標

**復由四位、九相，應知種姓相。**

午二、釋2　未一、四位

**何等四位？一、不清淨位，二、清淨位，三、通達位，四、究竟位。**

未二、九相2　申一、徵

**云何九相？**

申二、釋4　酉一、不清淨位

**謂不清淨位，於一切相等隨行故，譬如虛空。**

酉二、清淨位

**若清淨位，平等一味，及身心遠離。**

酉三、通達位

**若通達位，隨順趣究竟。由一切煩惱自性離繫離垢故，超過薩迦耶見，及超過彼為根本諸惡見趣。**

酉四、究竟位2　戌一、標四相

**若究竟位，安樂成滿，及超過三種變壞。**

戌二、隨難釋

**何等名為三種變壞？一者、老死等變壞，二者、顛倒處變壞，三者、清淨退失變壞。**

　　云何九相等者：不清淨位有一相，謂一切相等隨行。清淨位有三相，謂平等一味，及身心遠離。通達位有一相，謂隨順趣究竟。究竟位有四相，謂安樂成滿，及超過三種變壞。言一切相等隨行者，謂色、聲、香、味、觸、貪、瞋、癡、男、女，如是十相令心散亂故。言平等一味者，謂三摩地任運相續無散亂轉故。言身心遠離者，謂不與在家及出家眾共相雜住。獨一無侶，名身遠離；遠離一切染汙、無記所有作意，名心遠離。言超過顛倒處變壞者，謂於是中，常、樂、我、淨不生顛倒故。言超過清淨退失變壞者，謂證轉依，究竟解脫，終無退轉故。

庚九、教授聲聞2　辛一、徵

**復次，云何於菩薩教授中聲聞所學？**

辛二、釋3　壬一、出修學2　癸一、略辨相

**謂諸貪、憂毗奈耶故，是增上戒學加行；厭患作意故，是增上心學加行；補特伽羅無我性故，或法無我性故，是增上慧學加行。**

癸二、隨難釋

**此中貪、憂，是能發起所有毀犯。**

壬二、明除遣3　癸一、標應知

**又如正不除遣、如已不除遣、如正除遣、如已除遣，由此四相，應知自心不如理作意所起貪欲、薩迦耶見及與瞋恚。**

癸二、隨別釋4　子一、正不除遣

**若由境界，或復由他而起妄計，如是名正不除遣。**

子二、已不除遣

**若由境界，或由他不饒益加行之所引奪，如是名已不除遣。**

子三、隨一不除遣

**由隨一不除遣故，當知隨一亦不除遣。**

子四、隨一除遣

**由隨一除遣故，當知隨一亦復除遣。**

　　由隨一不除遣故者：謂於前說貪欲、薩迦耶見及與瞋恚隨一煩惱，或不除遣、或除遣應知。

癸三、簡過患3　子一、戒學攝

**又若不除遣，雖住律儀，於增上戒尚名毀犯，何況安住不律儀者。**

子二、心學攝

**又增上心學，於所緣境散亂錯誤，是能障礙。**

子三、慧學攝2　丑一、障補特伽羅無我

**依補特伽羅無我修增上慧者，薩迦耶見是能障礙。**

丑二、障法無我

**依法無我修增上慧者，自性、差別分別計縛是能障礙。**

壬三、辨違順3　癸一、標

**於此三學正修遣中，有八種違逆學法，有八種隨順學法。**

癸二、徵

**何等為八？**

癸三、列2　子一、舉違逆

**一者、唐捐耽著；二者、耽著故縛；三者、縛故障礙；四者、障礙故垢；五者、垢故災雹；六者、雹故瘡皰；七者、瘡皰故熱惱；八者、熱惱故諸煩惱病難可療治。**

　　垢故災雹等者：言災雹者，喻為損害故。言瘡皰者，喻為苦依故。

子二、例隨順

**與此相違，當知即是八種隨順學法。**

庚十、不善學沙門等2　辛一、正辨相2　壬一、不善學沙門4　癸一、徵

**復次，云何不善學沙門？**

癸二、標

**謂三種應知。**

癸三、列

**一者、不顧沙門；二者、形相同分；三者、軌則、正命、受用、加行、戒見、意樂皆不同分。**

癸四、釋2　子一、迴向資具

**若迴向資具，是增上戒形相同分，是增上心及增上慧形相同分，是彼行意樂不同分。**

子二、迴向聲譽

**若迴向聲譽，是奢摩他支同分，是毗鉢舍那支同分，是俱修支同分，是俱資糧支同分，是意樂不同分。**

壬二、善學沙門4　癸一、徵

**復次，云何善學沙門？**

癸二、標

**當知由四種相。**

癸三、列

**一者、加行故；二者、意樂故；三者、通達故；四者、趣究竟故。**

癸四、釋4　子一、加行

**於現法中，由厭患加行故；於前生中，由相續成熟加行故；當知加行圓滿。**

子二、意樂

**由法無我勝解意樂故；若所應得、若能應得，於此二言說自性無執著故；**

　　若所應得若能應得者：大菩提果名所應得，菩提分法名能應得。

**於意趣義正尋求故；不但隨順言辭故；當知意樂圓滿。**

子三、通達

**若於法真如，以不緣他智通達自性無雜染故；於世俗寶，及世俗生死、涅槃、解脫、繫縛自性無所得故；當知通達圓滿。**

　　於世俗寶等者：言辭所說佛法僧寶，及與生死、涅槃、解脫、繫縛，如是一切，唯是遍計所執自性，皆名世俗。

子四、趣究竟

**已善修習一切雜染對治故，又於真如無斷壞故，及能勝伏故，當知趣究竟圓滿。**

　　又於真如無斷壞故等者：謂得自在有變化轉，名無斷壞。能伏一切分別之相，不可思議，名能勝伏。

辛二、簡差別2　壬一、不善學沙門3　癸一、標

**復次，不善學沙門，由三種相，當知彼名不如其義。**

癸二、列

**一者、意樂衰損，加行具足；二者、意樂具足，加行衰損；三者、意樂衰損、加行衰損。**

癸三、廣

**此中意樂衰損，加行具足，復有三種。一者、能聽唯此喜足；二者、能說唯此喜足；三者、能證世間三摩地而生愛味唯此喜足。**

壬二、善學沙門

**若善學沙門，唯由一相，當知意樂具足、加行具足。**

　　此中意樂衰損等者：謂唯能聽、能說、能證而生喜足，不以涅槃為上首故。

庚十一、住世俗律儀3　辛一、徵

**復次，云何住世俗律儀？**

辛二、標

**當知有四種相。**

辛三、列4　壬一、第一相2　癸一、標

**謂雖成就六支尸羅，而為二種損害損害尸羅。**

癸二、釋

**謂由薩迦耶見纏故，及於毀犯出離不了知故。**

　　謂雖成就六支尸羅者：戒律儀相，略有六種。一、安住具戒，二、善能守護別解律儀，三、軌則圓滿，四、所行圓滿，五、於微細罪見大怖畏，六、受學學處，是名六支尸羅。如本地分聲聞地中廣釋其相應知。（陵本二十二卷二頁1893）

壬二、第二相

**雖遠離此二種過失，而未得世間清淨律儀，不能制伏薩迦耶見。**

壬三、第三相

**雖已得世間清淨律儀，已制伏薩迦耶見，而不損減串習法無我性怖畏，損壞尸羅。**

　　串習法無我性怖畏者：謂於法無我性修習清淨道中，生驚怖故，怖一切種無所有故。

壬四、第四相

**雖遠離一切所餘過失，而為邪法無我勝解及增上慢損壞尸羅。**

庚十二、住勝義律儀2　辛一、徵

**復次，云何住勝義律儀？**

辛二、釋3　壬一、能治有漏

**謂所成就出世間一切煩惱不相應，能對治三界尸羅。**

壬二、能寂戲論3　癸一、標

**又於四種住律儀中，諸戲論法現所可得，若能寂靜彼相，當知是名無漏尸羅。**

癸二、釋2　子一、徵戲論

**云何名為諸戲論法？**

子二、別列相4　丑一、於最初住

**謂於初住律儀中，我執可得，若我所執，若作毀犯，若不作彼，若故思所作加行，若非彼加行，若正知而行，若彼不行，若失念而行，若彼不行。**

丑二、於第二住

**於第二住律儀中，薩迦耶見品麤重隨行，**

　　薩迦耶見品麤重隨行者：彼品種子隨逐自體，說名麤重隨行。

**若名可得，若色可得，**

　　若名可得若色可得者：名、色種子能為當來生身之因，是名可得。

**若當來生相，若今時無相，**

　　若當來生相若今時無相者：當來異熟，種生現行，是名當來生相。今未受果，相不可得，是名今時無相。

**若纏寂靜，若隨眠故彼不寂靜，若補特伽羅無我執，若補特伽羅執棄捨，**

　　若補特伽羅無我執等者：謂於補特伽羅無我未能通達，故不離執。若生勝解，厭逆彼執，故能棄捨。

**若即於彼補特伽羅無我執中所執性，若非所執性，**

　　補特伽羅無我執中所執性等者：緣見為境能起執著，名所執性。言說自性唯假施設，是名非所執性。

**若由此故於色等中有情執，若彼假設讚善執，若能假設心語假設讚善執。**

　　於色等中有情執等者：色等五蘊是有情事，即於其中彼見現行，名有情執。執彼賢聖實有自性，名彼假設讚善執。執假施設彼彼賢聖差別，名能假設心語假設讚善執。

丑三、於第三住

**於第三住律儀中，若生上故世間，若捨下故非世間，**

　　若生上故世間等者：謂生上地，亦墮攝界，故名世間。捨下地生，非此世間，名非世間。

**若三摩地**[^12]**依止，若諸欲依止，若恃舉自尸羅，若輕懱他尸羅。**

丑四、於第四住

**於第四住律儀中，若計我尸羅清淨，若由自性、差別分別故分別尸羅。**

癸三、結

**如是等諸戲論法，於無漏戒中皆悉寂靜。**

壬三、能備資糧2　癸一、標說義

**又即與此義相應，依清淨三學，應知所說伽陀。**

　　應知所說伽陀者：本地分中說有意趣義伽陀，於中廣說三學究竟清淨。（陵本十六卷十五頁1423）今指彼義，故作是說。當知初二住中諸戲論相，增上戒學所攝。第三住中諸戲論相，增上心學所攝。第四住中諸戲論相，增上慧學所攝。

**當知為令福德資糧塵垢微薄，攝受善士，無失壞故；智慧資糧，於甚深處起勝解故。**

癸二、隨難釋

**由二因緣，入如來教。一者、由法住智深了別故；二者、由真實智善決定故。**

庚十三、如來調伏方便2　辛一、徵

**復次，云何如來調伏方便？**

辛二、釋2　壬一、示現同分3　癸一、標

**當知此有二種。**

癸二、列

**謂自體同分故，及勝解同分故。**

　　自體同分等者：互相似性，說名同分。同界趣生，是名自體同分。同共了知功德過失，是名勝解同分。

癸三、釋

**又現同分，為令安住受教心故，及依教授而出離故。**

壬二、教導教授2　癸一、總標列

**又正清淨加行教導教授，當知復有四種。一者、於雜染、清淨驚怖轉依教導；**

　　於雜染清淨驚怖轉依教導者：謂於轉捨雜染、轉得清淨生驚怖者，而為教導故。

**二者、遠離雜染因緣教導；三者、遠離於清淨驚怖因緣教導；四者、第一現法樂住加行教導。**

　　第一現法樂住加行教導者：滅盡等至，於諸等至最為殊勝，是名第一現法樂住。

癸二、隨難釋4　子一、雜染因緣

**此中雜染因緣有二種。一者、由世俗言說，自性雜染自性執分別故；二者、由彼功德、過失差別執分別故。**

　　雜染因緣有二種等者：謂由世俗言說，自性雜染自性執而起分別，是為第一雜染因緣。又由世俗言說，雜染功德、過失差別執而起分別，是為第二雜染因緣。

子二、於清淨道驚怖因緣

**由二種相，應知於清淨道**[^13]**驚怖因緣。一者、由於前後清淨道**[^14]**雜染分別故；二者、由雜染遠離分別故。**

　　由二種相應知於清淨道驚怖因緣等者：由於前後清淨道次第方便，不如正理而起分別，是為於清淨道第一驚怖因緣。或復於諸雜染，不分別彼實有過患，是為於清淨道第二驚怖因緣。

子三、於涅槃清淨驚怖因緣

**由二種相，應知於涅槃清淨驚怖因緣。一者、由世俗言說自性執故；二者、於涅槃增語想中，作心所有想故。**

　　於涅槃增語想中等者：涅槃自性唯內所證，離諸戲論，由假施設，名增語想。若於是中，執異不異、死後當有或當無等，如是便成有戲論攝，是名心所有想。由是因緣，故生驚怖。

子四、第一住加行教導

**又於寂靜心所有想、若增語想遍了知故，**

　　又於寂靜心所有想等者：等持等至諸所有相，是名寂靜心所有想。等持等至諸差別名，名增語想。

**於彼二因緣俱遠離故，當知是第一住加行教導。**

庚十四、密意語言2　辛一、徵

**復次，云何名為密意語言？**

辛二、釋2　壬一、明能悟入4　癸一、標

**謂無二相智，是能悟入一切密意語言相。**

　　謂無二相智者：本地分說：有及非有二俱遠離，法相所攝真實性事，是名無二。由無二故，說名中道，遠離二邊，亦名無上。（陵本三十六卷十頁2943）此應準釋。

癸二、徵

**云何無二相？**

癸三、釋2　子一、第一義2　丑一、名無二

**謂諸名言安足處事，由彼自性無所有故，非名言熏習想所行自性有故，說為無二。**

　　謂諸名言安足處事等者：有為、無為，一切皆為言辭所說，名諸名言安足處事。名言自性都無所有，然非無事而有所說，即彼名言熏習想所行境，唯是遍計所執自性，此非是有。由是道理，事有非有，遠離二邊，說為無二。

丑二、辨染淨

**於此無二若起二執，名為雜染；若無二執，名為清淨。**

子二、第二義2　丑一、名無二

**又非一切名言安足處事，由彼世俗言說熏習想所行自性無所有故，非彼熏習智所行自性有故，說為無二。**

　　又非一切名言安足處事等者：凡識所行，世俗言說熏習所成，如彼言說自性非有，非彼所依雜染事無。聖智所行，離彼熏習，彼雜染事因之非有。由是道理，染有非有，遠離二邊，說為無二。

丑二、辨染淨

**於此無二若起二執，名為雜染；若無二執，名為清淨。**

癸四、結

**由此無二相，應知悟入如來一切密意語言。**

壬二、明為所依2　癸一、標

**此中由五種相名論圓滿；即於教授中，由五種相名果圓滿，由五種相名果勝利圓滿；當知皆依密意語言。**

癸二、釋3　子一、論圓滿

**云何由五種相名論圓滿？謂若由此相宣說、若是宣說、若所宣說、若如是宣說、若彼宣說，如是圓滿。**

　　若由此相宣說等者：趣涅槃宮為先首故，名由此相宣說。美妙等語，名是宣說。名句文身及與行相，名所宣說。了義可依經典，名如是宣說。不了義非所依經典，名彼宣說。

子二、果圓滿

**云何由五種相名果圓滿？謂無餘依涅槃界、若有餘依涅槃界、若聖道圓滿、若勝內怨、若勝外怨，如是圓滿。**

　　若勝內怨等者：一切煩惱無餘永斷，名勝內怨。能伏諸魔大力軍眾，名勝外怨。

子三、果勝利圓滿

**云何由五種相名果勝利圓滿？謂即是供養大師；報信施恩；越生死苦；於福田性無有退轉；從法化生名如來子，依止如來。**

庚十五、於所教授勝解勝利5　辛一、徵

**復次，云何於菩薩藏教授中，勝解勝利？**

辛二、標

**當知由五種相。**

辛三、列

**一者、建立因時即能映蔽感大富貴增上因故；二者、由轉依故；三者、即於是處作說器故；四者、作說者器故；五者、於捨身時，得見業清淨故。**

辛四、釋5　壬一、第一相2　癸一、標

**由五種相，當知映蔽感大富貴增上之因。**

癸二、列

**所謂此因能引有量、無量果故，有盡、無盡法故，感非廣大、廣大樂故，是智資糧、智自性故，由此能引彼故。**

　　由此能引彼故者：此謂勝解，彼謂智資糧等。勝解為先，引發後後殊勝差別，名智資糧及智自性，由是故說此能引彼。如是次第，一一向前說有五相，如文可知。依世出世差別，說名有量、無量，有盡、無盡，及非廣大、廣大。人天業感，名有量果；如來變化，名無量果。業感有盡，變化無盡。餘易可了。

壬二、第二相2　癸一、標身行

**又由遠離六種過失，應知身行。**

癸二、釋過失

**何等名為六種過失？一者、愁憂相過失；二者、不了知數習過失；三者、由二種相，威儀過失；**

　　由二種相威儀過失者：謂由放逸，或由懈怠，不能如所應行、如所應住故。

**四者、由三種相，怖畏相過失；**

　　由三種相怖畏相過失者：謂於老病及死生怖畏故。

**五者、由二種相，遏履瑟吒過失；六者、身不調柔過失。**

壬三、第三相2　癸一、標語行

**又於相慶慰時，遠離五種過失，應知語行。**

癸二、釋過失

**何等名為五種過失？一者、怯怖過失；二者、麤獷過失；三者、棄捨佛語，作不相應戲論過失；四者、不讚歎如來過失；五者、於同法者不施諫誨過失。**

壬四、第四相2　癸一、標語行

**又於記別所解了時，遠離五種過失，應知語行。**

癸二、釋過失

**何等名為五種過失？一者、於所證得忘念過失；二者、前後語言相違過失；三者、道理相違過失；四者、敬信聖教諸天訶責過失；五者、如來訶責過失。**

壬五、第五相2　癸一、標意行

**又由遠離五種過失，應知意行。**

癸二、釋過失2　子一、出五種

**謂依現法義，有前四種；依後法義，有第五種。**

子二、釋一一2　丑一、徵

**何等名為五種過失？**

丑二、列5　寅一、不忍

**一者、不忍過失。不能忍受現在、過去不饒益事故。**

寅二、覆藏

**二者、覆藏過失。由覆藏故，惡作燒惱故。**

寅三、貪染

**三者、貪染過失。希求諸欲及受用故，希求出離怨故。**

　　希求出離怨故者：謂由天魔，發起種種擾亂事業，能障出離，名出離怨應知。

寅四、忘念

**四者、忘念過失。攝受不正見故，於斷、心迷亂故。**

　　於斷心迷亂故者：前說於斷、於心二種迷失差別。（陵本八十卷四頁6088）此應準釋。

寅五、期願

**五者、期願過失。由自輕賤，遠離廣大諸佛菩薩之所加被諸佛國土微妙願故；由微細意樂引發諸佛法故；於一切法殊勝世間興盛差別起憍慢故；及願彼故。**

辛五、指

**於分別菩薩藏教授勝解勝利無量標釋中，當知有無量無數勝解勝利。**

丁三、略不說餘

**於此地中餘決擇文，更不復現。**

**攝決擇分中有餘依及無餘依二地**

丙十二、有餘依及無餘依二地3　丁一、結前生後

**如是已說菩薩地決擇。有餘依、無餘依二地決擇，我今當說。**

丁二、正廣決擇2　戊一、嗢柁南標

**嗢柁南曰：**

**　離繫與壽行　轉依住差別　有常樂殊勝　異性自在等**

戊二、長行釋12　己一、離繫2　庚一、煩惱

**問：於有餘依涅槃界中現在轉時，一切煩惱當言離繫耶？當言不離繫耶？答：當言離繫。**

庚二、苦2　辛一、問

**問：於一切苦當言離繫耶？當言不離繫耶？**

辛二、答3　壬一、標

**答：當言亦離繫，亦不離繫。**

壬二、徵

**所以者何？**

壬三、釋2　癸一、離繫

**若未來生所有眾苦，當言離繫；若現在生心所有苦，亦當言離繫。**

癸二、不離繫

**若現身中饑苦、渴苦、界不平苦、時節變苦，及餘所有逼迫等苦，當言不離繫。此由現前行故，非諸煩惱所繫縛故。**

己二、壽行2　庚一、問

**問：若一切阿羅漢皆得心自在，何因緣故，不捨壽行入般涅槃，雖苦所逼而久住耶？**

庚二、答3　辛一、標

**答：功能有差別故。**

辛二、徵

**所以者何？**

辛三、釋

**有一分阿羅漢能捨壽行，一分不能；有一分阿羅漢能增壽行，一分不能故。**

己三、轉依2　庚一、問2　辛一、有異

**問：若阿羅漢，如先所有六處生起，即如是住相續不滅，無有變異，更有何等異轉依性，而非六處相續而轉？**

辛二、無異

**若更無有異轉依者，何因緣故，前後二種依止相似，而今後時煩惱不轉，聖道轉耶？**

庚二、答4　辛一、理釋2　壬一、非異不異5　癸一、標

**答：諸阿羅漢實有轉依，而此轉依與其六處異不異性俱不可說。**

癸二、徵

**何以故？**

癸三、釋

**由此轉依真如清淨所顯，真如種性、真如種子、真如集成，而彼真如與其六處異不異性俱不可說。**

癸四、指

**不可說義，如前已辯。**

　　不可說義如前已辯者：謂彼種性自性，非於六處有別異相，即於如是種類、分位、六處殊勝。義如本地分聲聞地說。（陵本二十一卷二頁1814）又菩薩地決擇中說：大菩提自性，或即眼處，或離眼處，如是不可思議；或即耳、鼻、舌、身、意處，或離耳、鼻、舌、身、意處，如是不可思議。（陵本七十四卷九頁5701）由是當知不可說義。

癸五、結

**是故若問所得轉依與其六處為異不異，非如理問。**

壬二、有轉依性

**若此轉依無有體者，應有如前所說過失。**

　　應有如前所說過失者：菩薩地決擇中說：大菩提自性轉依，有生轉所依相及不生轉所依相可得，是故轉依非無有體。生轉所依相者，謂佛相續出世間道生轉所依。若不爾，不得此轉依，此道應當不生不轉。若遠離彼而有此事，未轉依時先應有此。不生轉所依相者，謂一切煩惱及諸習氣不生轉所依。若不爾，不得此轉依，一切煩惱及諸習氣便有眾緣和合，不生不轉應不可得。（陵本七十四卷九頁5699）今指彼義，故作是說。

**謂阿羅漢煩惱應行，道應不行。是故當知有轉依性。**

辛二、教證

**世尊依此轉依體性，密意說言：**

**　遍計自性中　由有執無執　二種習氣故　成雜染清淨**

**　是即有漏界　是即無漏界　是即為轉依　清淨無有上**

辛三、喻成2　壬一、引喻

**如屠牛師，或彼弟子，以利牛刀殺害牛已，於內一切斫刺椎剖，骨肉筋脈皆悉斷絕。復以其皮張而蔽之，當言此牛與皮非離、非合。**

壬二、合法

**如是諸阿羅漢既得轉依，由慧利刀，斷截一切結、縛、隨眠、隨煩惱、纏已，當言與六處皮非離、非合。**

辛四、事例

**又已轉依諸觀行者，雖取眾相，當知與昔所取差別。此所取相，猶如真如自內所證，不可以言說示於他：我所觀相如是如是。**

己四、住2　庚一、問

**問：諸阿羅漢住有餘依涅槃界中，住何等心，於無餘依般涅槃界當般涅槃？**

庚二、答2　辛一、住無相界2　壬一、明漸次

**答：於一切相不復思惟，唯正思惟真無相界，漸入滅定滅轉識等，次異熟識捨所依止。**

壬二、明無取

**由異熟識無有取故，諸轉識等不復得生，唯餘清淨無為離垢真法界在。**

辛二、不墮眾數2　壬一、非趣攝

**於此界中般涅槃已，不復墮於天、龍、藥叉、若健達縛、若緊捺洛、若阿素洛、若人等數。**

壬二、非想攝3　癸一、標

**以要言之，所有有情假想施設，遍於十方一切界、一切趣、一切生、一切生類、一切得身、一切勝生、一切地中，**

　　一切生類等者：同界、趣、生，各復有多種類差別，是名一切生類。自身世間差別，是名一切得身。勝生差別，是名一切勝生。處所差別，名一切地。如有尋有伺地別釋應知。（陵本九卷十頁674）

**非此更復墮在彼數。**

癸二、徵

**何以故？**

癸三、釋

**由此真界離諸戲論，唯成辦者內自證故。**

　　唯成辦者內自證故者：此中成辦，謂般涅槃。聖道為因所成辦故，由成辦義是果義故。

己五、差別2　庚一、辨相2　辛一、問

**問：於有餘依涅槃界中、若無餘依涅槃界中，已般涅槃諸阿羅漢有何差別？**

辛二、答3　壬一、墮不墮數

**答：住有餘依，墮在眾數；住無餘依，不墮眾數。**

壬二、有苦離苦

**住有餘依，猶有眾苦；住無餘依，永離眾苦。**

壬三、六處相應不相應

**住有餘依所得轉依，猶與六處而共相應；住無餘依，永不相應。**

庚二、釋難2　辛一、問

**問：若無餘依涅槃界中已般涅槃，所有轉依永與六處不相應者，彼既無有六處所依，云何而住？**

辛二、答2　壬一、明依因

**答：非阿羅漢所得轉依六處為因，然彼唯用緣真如境修道為因，是故六處若有若無，尚無轉依成變異性，何況殞沒。**

壬二、明安住

**又復此界非所遍知，非所應斷，故不可滅。**

　　又復此界非所遍知等者：非苦諦攝，故非遍知。非集諦攝，故非應斷。

己六、有3　庚一、明體性

**問：於無餘依涅槃界中般涅槃已，所得轉依當言是有，當言非有？答：當言是有。**

庚二、顯實相

**問：當言何相？答：無戲論相，又善清淨法界為相。**

庚三、辨因緣2　辛一、問

**問：何因緣故，當言是有？**

辛二、答2　壬一、理釋

**答：於有餘依及無餘依涅槃界中，此轉依性皆無動法；無動法故，先有後無不應道理。**

　　此轉依性皆無動法者：清淨真如所顯名無動法應知。

壬二、喻成2　癸一、標法

**又此法性非眾緣生，無生無滅。**

癸二、喻合

**然譬如水澄清之性，譬如真金調柔之性，譬如虛空離雲霧性。是故轉依，當言是有。**

己七、常2　庚一、明體相

**問：當言是常，當言無常？答：當言是常。**

庚二、釋因緣

**問：何因緣故，當言是常？答：清淨真如之所顯故，非緣生故，無生滅故。**

己八、樂2　庚一、問

**問：當言是樂，當言非樂？**

庚二、答3　辛一、標

**答：由勝義樂，當言是樂，非由受樂說名為樂。**

辛二、徵

**何以故？**

辛三、釋

**一切煩惱及所生苦皆超越故。**

己九、殊勝2　庚一、顯平等2　辛一、問

**問：於無餘依涅槃界中般涅槃者，為有少分差別意趣殊異不耶？**

辛二、答3　壬一、標

**答：一切無有。**

壬二、徵

**所以者何？**

壬三、釋

**非此界中可得安立下中上品；不可施設高下勝劣，此是如來、此聲聞等。**

庚二、釋妨難2　辛一、有障無障難2　壬一、問

**問：何因緣故，無有差別？所以者何？諸聲聞等有餘殘障，於無餘依涅槃界中而般涅槃，佛一切障永無所有。**

壬二、答2　癸一、略釋3　子一、標

**答：住有餘依涅槃界中，可得安立有障、無障；住無餘依涅槃界中，畢竟無障可立差別。**

子二、徵

**何以故？**

子三、釋

**於此界中，一切眾相及諸麤重，皆永息故，皆永滅故。**

癸二、廣辨2　子一、徵

**所以者何？**

子二、釋2　丑一、有障

**諸阿羅漢住有餘依涅槃界時，一切眾相非悉永滅，異熟麤重亦非永滅，由彼說有煩惱習氣，即觀待彼相及麤重，安立有障。**

丑二、無障

**住無餘依涅槃界時，彼永無有。是故當知，於此界中無有有障、無障差別。**

辛二、作諸佛事難

**問：若此界中，永無有障，如諸如來離一切障，阿羅漢等亦復如是。何因緣故，阿羅漢等不同如來作諸佛事？答：彼闕所修本弘願故，又彼種類種姓爾故，阿羅漢等決定無有還起意樂而般涅槃，是故不能作諸佛事。**

　　決定無有還起意樂等者：諸佛如來不住生死、不住涅槃。聲聞不爾，捨生死已，唯住涅槃，故作是說。

己十、異性2　庚一、舉色

**問：於無餘依涅槃界中般涅槃者，所有無漏界此與諸色，當言有異，當言無異？答：當言非異，亦非不異。**

庚二、例餘

**如與諸色，與諸受等，當知亦爾。與一切行、與一切界、與一切趣，亦復如是。**

　　與一切行等者：謂或即眼處，或離眼處，如是不可思議；或即耳、鼻、舌、身、意處，或離耳、鼻、舌、身、意處，如是不可思議；是名與一切行非異，亦非不異。此說由自性故不可思議。或在欲界，或離欲界，如是不可思議；或在色界、無色界，或離色界、無色界，如是不可思議；是名與一切界非異，亦非不異。或在人中，或離人中；或在天上，或離天上；如是不可思議；是名與一切趣非異，亦非不異。此說由處故不可思議。如菩薩地決擇中說應知。（陵本七十四卷九頁5701）

己十一、自在2　庚一、正辨相2　辛一、得自在

**問：於無餘依涅槃界中般涅槃者，於色等法，當言獲得自在，當言不得自在？答：當言獲得自在。**

辛二、能現前2　壬一、問

**問：此所得自在，當言能現在前，當言不能現在前？**

壬二、答2　癸一、標

**答：一分能現在前，一分不能現在前。**

癸二、釋

**謂諸如來，於無餘依涅槃界中般涅槃已，能現在前，所餘不能令現在前。**

庚二、釋妨難2　辛一、問

**問：若此界中離諸戲論，由此因緣不墮眾數，云何復能起現在前？**

辛二、答2　壬一、釋因

**答：由先發起正弘願故，又由修習與彼相似道勢力故。**

壬二、喻成

**譬如正入滅盡定者，雖無是念：我於滅定當可還出，或出已住。然由先時加行力故，還從定出，依有心行而起遊行。當知此中道理亦爾。**

己十二、迴向2　庚一、明能發趣2　辛一、辨相2　壬一、問

**問：迴向菩提聲聞，為住無餘依涅槃界中，能發趣阿耨多羅三藐三菩提耶？為住有餘依涅槃界耶？**

壬二、答3　癸一、標

**答：唯住有餘依涅槃界中可有此事。**

癸二、徵

**所以者何？**

癸三、釋

**以無餘依涅槃界中，遠離一切發起事業，一切功用皆悉止息。**

辛二、釋難2　壬一、生證得難2　癸一、問3　子一、標

**問：若唯住有餘依涅槃界中，能發趣阿耨多羅三藐三菩提者，云何但由一生，便能證得阿耨多羅三藐三菩提耶？**

子二、徵

**所以者何？**

子三、釋

**阿羅漢等尚當無有所餘一生，何況當有多生相續。**

癸二、答3　子一、由增壽行2　丑一、標

**答：由彼要當增諸壽行，方能成辦。**

　　增諸壽行方能成辦者：謂增壽行，方能發趣阿耨多羅三藐三菩提，名能成辦，非證彼果。由下自釋，彼所修行極成遲鈍，非一劫餘所能成辦故。

丑二、釋2　寅一、引教證2　卯一、舉教言

**世尊多分依此迴向菩提聲聞，密意說言：物類善男子，若有善修四神足已，能住一劫，或餘一劫。**

卯二、隨難釋

**餘一劫者，此中意說過於一劫。**

寅二、顯修相

**彼雖如是增益壽行，能發趣阿耨多羅三藐三菩提，而所修行極成遲鈍，樂涅槃故，不如初心始業菩薩。**

　　物類善男子等者：攝事分說：又諸聖者引發所有最勝神通，隨所願樂，延諸壽行，或住一劫，或一劫餘，謂過一劫。不定[^15]種姓補特伽羅名為物類，當知此類唯住內法。（陵本九十八卷七頁7345）此應準釋。由彼不定[^16]種姓補特伽羅，不正了知有如是事，謂此聖者名為物類故。

子二、留有根身2　丑一、示般涅槃

**彼既如是增壽行已，留有根身，別作化身，同法者前方便示現於無餘依般涅槃界而般涅槃。由此因緣，皆作是念：某名尊者，於無餘依般涅槃界已般涅槃。**

丑二、常遠離住

**彼以所留有根實身，即於此界贍部洲中，隨其所樂，遠離而住，一切諸天尚不能覩，何況其餘眾生能見。**

子三、蒙佛覺悟

**彼於涅槃多樂住故，於遍遊行彼彼世界，親近供養佛菩薩中，及於修習菩提資糧諸聖道中，若放逸時，諸佛菩薩數數覺悟；被覺悟已，於所修行能不放逸。**

壬二、一切迴向難2　癸一、問

**問：若阿羅漢迴向菩提，便能證得阿耨多羅三藐三菩提者，何因緣故，一切阿羅漢不皆迴向無上菩提？**

癸二、答2　子一、正答所問2　丑一、由種性別3　寅一、標

**答：由彼種性有差別故。**

寅二、徵

**所以者何？**

寅三、釋2　卯一、舉多差別

**諸阿羅漢現見種性有多差別，謂或見有諸阿羅漢俱分解脫，或復見有唯慧解脫，於無餘依般涅槃界而般涅槃。**

卯二、結非一切

**是故當知，由彼種性有差別故，非一切阿羅漢皆能迴向無上菩提。**

丑二、由根等別

**復次，迴向菩提聲聞，或於學位即能棄捨求聲聞願，或無學位方能棄捨。由彼根性有差別故，所待眾緣有差別故。**

子二、兼釋餘難

**如迴向菩提聲聞，由遇緣故，乘無上乘而般涅槃。**

　　由遇緣故者：謂為諸佛菩薩數數覺悟故。

**如是菩薩，設為如來及諸菩薩之所棄捨，因棄捨故，若遭尤重求下劣乘般涅槃緣，應乘下乘而般涅槃。然無處無容，諸佛菩薩如是放逸，棄捨於彼，定無是處。**

庚二、明隨證得3　辛一、般大涅槃2　壬一、標同如來

**復次，迴向菩提聲聞，若隨證得阿耨多羅三藐三菩提，爾時即同如來，於無餘依般涅槃界而般涅槃。**

壬二、成不定性2　癸一、問

**問：迴向菩提聲聞，從本已來，當言聲聞種性，當言菩薩種性？**

癸二、答2　子一、標

**答：當言不定種性。**

子二、釋

**譬如安立有不定聚諸有情類，於般涅槃法性聚中，當知此是不定種性。**

辛二、有餘依位

**復次，彼即於此住處轉時，如無死畏，如是亦無老病等畏。如來亦爾。**

　　彼即於此住處轉時等者：謂彼迴向菩提聲聞，於住有餘依涅槃界中，轉能發趣阿耨多羅三藐三菩提，留有根身，修大乘行故。此有根身無有眾苦，故無死畏，亦無老病等畏，由住解脫身故。依此義說，如來亦爾。

辛三、無餘依位2　壬一、成所作事

**彼及所餘，於無餘依涅槃界中般涅槃者，於十方界當知究竟不可思議，數數現作一切有情諸利益事。**

壬二、名極秘密3　癸一、喻能成就

**如首楞伽摩三摩地中，說幻師喻、若商主喻、若船師喻，當知此中道理亦爾，是名最極如來祕密。**

癸二、辨應隨轉2　子一、地別

**於此及餘種種差別如來祕密，勝解行地修行菩薩下忍轉時，隨其勝解差別而轉；從此轉勝進入增上意樂淨地，如是乃至於九地中，展轉增進勝解清淨；第十地中，於此勝解最善清淨。**

子二、勸修

**於彼如來諸祕密中，是諸菩薩應正隨轉。**

癸三、結不思議

**當知如來如是祕密，不可思議、不可度量，超過一切度量境界。**

丁三、略不說餘

**於此地中餘決擇文，更不復現**[^17]**。**

乙三、總義決擇

**問：於法決擇，總義云何？答：**

**　由品類差別，而建立諸法；即於彼釋難，分別一行等。**

**如是應知此中總義。**

乙四、結顯餘類

**當知於彼一一地中，皆有無量決擇差別，我今且略開示少分。由此方隅、由此所學、由此教導，諸有智者餘類應思。**

**瑜伽師地論科句披尋記卷第八十**

[^1]: 「涅槃」，大正作「煩惱」。

[^2]: 「討」，大正作「詩」。

[^3]: 「持種加行故」，大正、陵本作「持種故，加行故」。

[^4]: 「念」，大正作「合」。

[^5]: 「智」，大正作「知」。

[^6]: 「智」，大正作「知」。

[^7]: 「智」，大正作「知」。

[^8]: 「智」，大正作「知」。

[^9]: 「智」，大正作「知」。

[^10]: 「智」，大正作「知」。

[^11]: 「得」，大正作「得得」。

[^12]: 「地」，大正作「他」。

[^13]: 「道」，大正作「導」。

[^14]: 「道」，大正作「導」。

[^15]: 「定」，披尋記原作「淨」。卷九十八原文，大正、陵本原作「淨」，韓清淨改為「定」。

[^16]: 「定」，披尋記原作「淨」。卷九十八原文，大正、陵本原作「淨」，韓清淨改為「定」。

[^17]: 「於此地中餘決擇文更不復現」，大正、陵本原置於「如是應知此中總義」後。
