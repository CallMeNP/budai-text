# 瑜伽師地論科句披尋記卷第六十四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中聞所成慧地**

丙七、聞所成慧地3　丁一、結前生後

**如是已說無心地決擇。聞所成慧地決擇，我今當說。**

丁二、隨應決擇2　戊一、聞依止2　己一、三寶攝3　庚一、略標列

**謂由五處觀察所歸，乃可歸依。一、由身業清淨故；二、由語業清淨故；三、由意業清淨故；四、由於諸有情起大悲故；五、由成就無上法故。**

　　謂由五處觀察所歸等者：此中且說，如來具此五處，故可歸依。由如是故，彼所立法、彼弟子眾皆可歸依，例同下文四緣中釋。經說十八不共佛法中，如來一切身業智為導首、隨智而行，謂由智發起攝受，於一切時善方便故。如身業如是，語業、意業應知，此顯如來三業清淨。又復如來住大悲住，由是如來晝夜六時，晝三、夜三，常以佛眼觀察世間誰增、誰減，我應令誰未起善根而種善根，廣說乃至我應令誰建立最勝阿羅漢果。如本地分說。（陵本三十八卷三頁[^1]3104）是名如來於諸有情生起大悲。又復如來具一切種妙智，謂證得如來最極清淨智斷故，是名如來成無上法。

庚二、問答辨2　辛一、問

**問：歸依有幾種？何緣但有爾所歸依？齊何緣故說能歸依？云何修行歸依之行？何等歸依所得功德？**

辛二、答5　壬一、標種類

**答：歸依有三種，謂佛法僧。**

壬二、釋四緣3　癸一、標

**四緣故有爾所歸依。**

癸二、列

**一、由如來性極調善故；**

　　如來性極調善者：謂三不護應知。於一切種鄙惡所作覆藏永斷故。

**二、於一切種所調、能調善方便故；**

　　於一切種所調能調善方便者：本地分說五無量中，所調伏界無量、調伏方便界無量。（陵本四十六卷十六頁3717）其義應知。

**三、具大悲故；**

　　具大悲故者：本地分說：由四緣故，悲名大悲。一、緣甚深、微細、難了諸有情苦為境生故。二、於長時積習成故。三、於所緣猛利作意而發起故。四、極清淨故。（陵本四十四卷十四頁3587）其義應知。

**四、以一切財而興供養未將為喜，要以正行而興供養乃生歡喜。**

　　以一切財而興供養等者：本地分說財敬供養，有多差別。又說：正行供養於諸供養為最第一、最上、最勝、最妙、無上。（陵本四十四卷六頁3558）其義應知。

癸三、釋

**由如是故，彼所立法、彼弟子眾皆可歸依。**

壬三、說能歸依2　癸一、標

**齊四緣故說能歸依。**

癸二、列

**一、知功德故；二、知差別故；**

　　知功德故知差別故等者：謂知天等略由二因，故非歸處。一、無所能為故；二、世[^2]不現見故。佛則不爾，故可歸依。義如顯揚論說。（六卷十四頁31,510c）如其次第，名知功德及與差別。

**三、自誓願故；**

　　自誓願故者：謂諸所化種姓具足，由自因力，發正願心，為證菩提，願受歸依故。

**四、更不說有餘大師故。**

　　更不說有餘大師故者：謂正勝解，由四因緣是大師性，已如前說。諸天外道遠離四緣，是故不說有餘大師故。

壬四、修歸依行2　癸一、第一四行

**當知歸依有四正行。一、親近善士，二、聽聞正法，三、如理作意，四、法隨法行。若有成就此四正行，乃名歸依。**

　　親近善士等者：善士，謂即善友之異名。本地分說：菩薩成就八支，能為善友眾相圓滿。（陵本四十四卷七頁3561）又說：由四種相，方得圓滿親近善友。（陵本四十四卷八頁3568）正法，謂即十二分教。此聞正法復有二義。一、聞其文，二、聞其義。如本地分聲聞地說應知。（陵本二十五卷六頁2090）法隨法行略有五種。謂如所求、如所受法，身語意業無倒隨轉，正思、正修。如本地分菩薩地說應知。（陵本三十八卷十八頁3158）

癸二、第二四行

**當知復有四種正行。一、諸根不掉，二、受學學處，三、悲愍有情，四、應時時間於三寶所勤修供養。**

　　復有四種正行等者：密護根門，是名諸根不掉。受學一切所應學處，是名受學學處。於有苦有情，發起除苦增上意樂，是名悲愍有情。於日日中，應於如來、或為如來造制多所，若於正法、或為正法造經卷所，若於僧伽，以其或少、或多諸供養具而為供養，或身禮拜，或語讚頌，或心隨念三寶真實功德，是名應時時間於三寶所勤修供養。

壬五、所獲功德2　癸一、第一四德

**受歸依者獲四功德。一、獲廣大福，二、獲大歡喜，**

　　獲大歡喜者：謂於三種可欣尚處令心欣樂故。云何三種？一者、三寶；二者、學處清淨、尸羅清淨；三者、於自所證差別，深生信解，心無怯弱。本地分中別釋其相應知。（陵本三十一卷十八頁2606）

**三、獲三摩地，四、獲大清淨。**

　　獲大清淨者：此說出世間一切種清淨。如本地分說應知。（陵本二十卷十六頁1765）

癸二、第二四德

**復獲四德。一、大獲**[^3]**圓滿；**

　　大獲圓滿者：此說生圓滿應知。生圓滿中，依內有五，依外有五，如本地分廣說。（陵本二十卷一頁1701）

**二、於一切種邪信解障皆得輕微，或永滅盡；三、得入聰叡、正行正至、善士眾中，所謂大師、同梵行者；四、為於聖教淨信諸天歡喜愛念，謂彼天眾心生歡喜，唱如是言：我等成就三歸依故，從彼處沒來生此間；是諸人等今既成就多住歸依，亦當來我眾同分中。**

庚三、顯差別2　辛一、由六相3　壬一、標

**復次，由六種相，佛法僧寶差別應知。**

壬二、列

**一、由相故；二、由業故；三、信解故；四、修行故；五、隨念故；六、生福故。**

壬三、釋6　癸一、由相

**云何相故三寶差別？謂自然覺悟相是佛寶，覺悟果相是法寶，隨他所教正修行相**[^4]**是僧寶。**

　　自然覺悟相等者：謂諸如來，無師自然修三十七菩提分法，現等正覺，是名自然覺悟相。彼諸如來自覺悟已，復依他義作所作等，能說正法，是名覺悟果相。正修行者，從如來所、或弟子所聞正法已，淨信出家，受具足戒，乃至圓滿修集世出世間二道資糧，是名隨他所教正修行相。

癸二、由業

**云何業故三寶差別？謂轉正教業是佛寶，捨煩惱苦所緣境業是法寶，勇猛增長業是僧寶。**

　　轉正教業等者：謂由諸佛出世，宣說真實苦集滅道無量法教，名正法教。彼諸如來既自證已，最初能為有情說此正法，名轉正教，是故說此是佛寶業。即前所說真實苦集滅道無量法教，能為捨煩惱苦之所緣境，由緣此故，能捨煩惱及一切苦，是故說此為法寶業。正行名僧，由正行故，勇猛精進，能令增長一切善根，是故說此為僧寶業。

癸三、由信解

**云何信解故三寶差別？謂於佛寶，應樹親近承事信解；於法寶所，應樹希求證得信解；於僧寶所，應樹和合同一法性共住信解。**

　　應樹和合同一法性共住信解者：謂大師子，從法所生，從法所化，是法等分。義如攝異門分說。（陵本八十四卷五頁6365）是名同一法性。一切有智同梵行者信解此故，具足六種可愛樂法，和合共住，互無乖諍，是名和合同一法性共住信解。

癸四、由修行

**云何修行故三寶差別？謂於佛寶，應修供養承事正行；於法寶所，應修瑜伽方便正行；於僧寶所，應修共受財法正行。**

　　共受財法正行者：謂彼共住同梵行者，同受利養，名共受財；同趣尸羅、同趣正見，名共受法。

癸五、由隨念

**云何隨念故三寶差別？應以餘相隨念佛寶，應以餘相隨念法寶，應以餘相隨念僧寶。謂是世尊，乃至廣說。**

　　謂是世尊乃至廣說者：證正等覺，名是世尊，應以此相隨念佛寶。彼所說法，是覺悟果，應以此相隨念法寶。彼弟子眾隨他所教，能修正行，應以此相隨念僧寶。

癸六、由生福

**云何生福故三寶差別？謂於佛寶，依一有情生最勝福；於法寶所，即依此法生最勝福；於僧寶所，依多有情生最勝福。**

辛二、簡勝劣2　壬一、由五法4　癸一、標

**復次，由五法故，沙門、婆羅門勝劣差別。**

癸二、徵

**何等五法？**

癸三、列

**一者、聞法，二者、戒法，三、攝受法，四、受用法，五、證得法。**

癸四、釋5　子一、聞法

**謂婆羅門所有聞法，義虛劣故，不示他故，文句隱故，是其下劣。沙門聞法與此相違，故是勝妙。**

子二、戒法

**又婆羅門所有戒法，隨何、隨分、隨其差別，開許害等，故是下劣。沙門戒法與此相違，故是勝妙。**

子三、攝受法

**又婆羅門所攝受法，攝受障道田事、宅事、財貨事等，又復攝受妻子、奴婢、僮僕等類，故是下劣。沙門所有攝受之法，除離苦法，更無所有，故是勝妙。**

子四、受用法

**又婆羅門所受用法，受用障道塗飾、香鬘、莊嚴具等，又現受用歌舞、作倡、戲笑等事，又現受用婬欲等法，故是下劣。沙門所有受用之法，受用無罪正聞思修所成智慧，故是勝妙。**

子五、證得法

**又婆羅門所有證法，但以梵世為究竟故，復退還故，雜染汙故，有苦惱故，是其下劣。沙門證法，以般涅槃為究竟故，無退轉故，一向離垢故，一向安樂故，當知勝妙。**

壬二、廣三求3　癸一、欲求

**復次，欲求有五。一、攝受求，二、受用求，三、戲樂求，四、乏解了求，五、名聲求。**

　　欲求有五等者：求欲攝受妻子、奴婢、僮僕等類，及與田事、宅事、財貨事等，名攝受求。求欲受用塗飾、香鬘、莊嚴具等，名受用求。求欲受用歌舞、戲笑等事，名戲樂求。追求諸欲，不知過患，是名乏解了求。成就善少欲等所有功德，欲求他知，名名聲求。

癸二、有求

**有求亦五。一、法爾求，二、祈願求，三、愚癡求，四、厭患求，五、思擇求。**

　　有求亦五等者：謂人世間將欲壞時，隨一有情，自然法爾所得第二靜慮。其餘有情展轉隨學，亦復如是。如本地分意地中說。（陵本二卷八頁135）是名法爾求。除劫壞時，自發期願求生上界，名期願求。於彼上生計為究竟、解脫、清淨，名愚癡求。厭離下苦，求上地樂，名厭患求。如理思擇，能正離欲，名思擇求。

癸三、梵行求2　子一、第一義

**梵行求亦五。一、唯求求，二、趣得**[^5]**求，三、現得求，四、後得求，五、思擇當得求。**

　　梵行求亦五等者：謂無上梵行求者，唯為求無漏界，名唯求求。修集涅槃資糧，名趣得求。現證有餘依涅槃，名現得求。後證無餘依涅槃，名後得求。思擇善巧，於當來世速證涅槃，名思擇當得求。

子二、第二義

**復有差別。謂假名求、第一義求、彼觀察求、無方便求、有方便求。**

　　復有差別等者：有上梵行求者，為求不動空無邊處、識無邊處、無所有處、非想非非想處，起邪分別，謂為解脫，名假名求。無上梵行求者，唯為求無漏界，是名第一義求。修習善巧，名觀察求。邪解脫道，於非方便見是方便，不能證真，是名無方便求。正解脫道，證真解脫，是名有方便求。

己二、五明攝3　庚一、內明2　辛一、總簡最勝3　壬一、標

**如本地分中已說五明處。其內明處，於諸明處諸論、諸宗，為最為勝。**

壬二、徵

**何以故？**

壬三、釋

**由四清淨清淨義故。一、攝一切染淨義清淨故；二、即此義非他論所制伏清淨故；三、即此義易可入清淨故；四、既得入已，正行不壞清淨故。**

　　由四清淨清淨義故等者：顯揚頌云：攝一切義故，彼外不壞故，易入故入已，行不失壞故。（顯揚論五卷二頁31,502b）長行廣釋，準彼應知。

辛二、別廣二相2　壬一、聖教義相攝2　癸一、舉六理門2　子一、略說2　丑一、總標列

**復次，諸佛聖教若欲略釋，由六種理門應隨決了。一、真義理門，二、證得理門，三、教導理門，四、遠離二邊理門，五、不可思議理門，六、意趣理門。**

丑二、別配釋2　寅一、配

**此中前三理門，由後三理門應隨決了。謂真義理門，由遠離二邊理門應隨決了；證得理門，由不可思議理門應隨決了；教導理門，由意趣理門應隨決了。**

寅二、釋

**此中真義即是理門，是故名為真義理門；乃至意趣即是理門，是故名為意趣理門。理門義者，謂於彼彼無顛倒性、如其實性、離顛倒性。**

子二、廣辨2　丑一、差別6　寅一、真義3　卯一、標

**復次，應知真義略有六種。**

卯二、列

**謂世間極**[^6]**成真實，乃至所知障淨智所行真實、安立真實、非安立真實。**

卯三、釋2　辰一、指前四種

**前四真實，應知如前菩薩地中已廣分別。**

辰二、辨後二種2　巳一、安立2　午一、徵

**云何安立真實？**

午二、釋3　未一、標

**謂四聖諦。苦由苦故，乃至道由道故。**

未二、徵

**所以者何？**

未三、列2　申一、三種世俗3　酉一、標

**以略安立三種世俗。**

酉二、列

**一、世間世俗，二、道理世俗，三、證得世俗。**

酉三、釋3　戌一、世間

**世間世俗者，所謂安立宅舍、瓶盆、軍林、數等，又復安立我、有情等。**

戌二、道理

**道理世俗者，所謂安立蘊、界、處等。**

戌三、證得

**證得世俗者，所謂安立預流果等彼所依處。**

　　安立預流果等彼所依處者：薄伽梵說：永斷三結，立預流果。薄貪瞋癡，立一來果。永斷能順五下分結，立不還果。永斷一切煩惱究竟，建立最上阿羅漢果。如是當知，彼果建立之所依處。

申二、四種世俗3　酉一、標

**又復安立略有四種。**

酉二、列

**謂如前說三種世俗，及與安立勝義世俗。即勝義諦。**

酉三、釋

**由此諦義不可安立，內所證故，但為隨順發生此智，是故假立。**

巳二、非安立

**云何非安立真實？謂諸法真如。**

寅二、證得4　卯一、徵

**云何證得？**

卯二、標

**謂若略說有四證得。**

卯三、列

**一、諸有情業果證得，二、聲聞乘證得，三、獨覺乘證得，四、大乘證得。**

卯四、釋4　辰一、有情業果證得

**有情業果證得者，謂由所作淨不淨業自所作業為依因故，諸有情類，於五趣等生死海中感異熟果、受異熟果。**

辰二、聲聞乘證得2　巳一、五證得4　午一、標

**聲聞乘證得者，謂先受歸依，乃至沙門莊嚴為依因故，有五種證得。**

午二、列

**一、地證得，二、智證得，三、淨證得，四、果證得，五、功德證得。**

午三、釋5　未一、地證得

**地證得者，謂有三地。一、見地，二、修地，三、究竟地。**

未二、智證得

**智證得者，謂九智。一、法智，二、種類智，三、苦智，四、集智，五、滅智，六、道智，七、此後所得世俗智，八、盡智，九、無生智。**

未三、淨證得

**淨證得者，謂四證淨。**

未四、果證得

**果證得者，謂四沙門果。**

未五、功德證得

**功德證得者，謂無量、解脫、勝處、遍處、無諍、願智、無礙解、神通等。**

午四、結指

**如是一切，應知如前已廣分別。**

巳二、證得因

**又聲聞乘證得因者，謂得世間離欲之道，順解脫分、順決擇分所有善根。**

辰三、獨覺乘證得3　巳一、標

**獨覺乘證得者，謂略有三種。**

巳二、列

**一、先已得順決擇分善根證得，二、先已得證得證得，三、先未得證得證得。**

巳三、釋

**前二證得名為獨勝，最後證得名麟角喻。**

　　獨覺乘證得等者：本地分中說獨覺道，略有三種。此中第一，即彼第二。此中第二，即彼第三。此中第三，即彼第一。如彼一一別釋應知。（陵本三十四卷二十七頁2817）

辰四、大乘證得2　巳一、列

**大乘證得者，謂發心證得、大悲證得、波羅蜜多證得、攝事證得、地證得、於五無量隨至真如證得、**

　　於五無量隨至真如證得者：有情界無量、世界無量、法界無量、所調伏界無量、調伏方便界無量，名五無量。如前菩薩地中已廣分別。（陵本四十六卷十六頁3716）顯揚論說緣七種遍滿真如作意。一、流轉真如作意，二、實相真如作意，三、唯識真如作意，四、安立真如作意，五、邪行真如作意，六、清淨真如作意，七、正行真如作意。（顯揚論三卷八頁31,493b）此說隨至真如，如彼別釋應知。

**不可思議威德信解證得、**

　　不可思議威德信解證得者：謂於最極甚深所知之義，已入地諸菩薩及諸如來所行境界，及於諸佛菩薩最極廣大威德，起淳直信，此難思議，非擬度境界。既了達已，而生信解。如顯揚論說應知。（三卷九頁31,493c）

**不共佛法證得等。**

巳二、指

**如是一切，應知如前菩薩地中已廣分別。**

寅三、教導2　卯一、徵

**云何教導？**

卯二、釋2　辰一、由三處攝3　巳一、標

**謂由三處所攝教導。**

巳二、列

**一、由藏所攝，二、由摩怛理迦所攝，三、由二所攝。**

　　由二所攝者：謂由藏及摩怛理迦所攝故。

巳三、釋3　午一、藏所攝

**藏所攝者，謂聲聞藏及大乘藏。**

午二、摩怛理迦所攝

**摩怛理迦所攝者，謂十七地及四種攝。**

　　謂十七地及四種攝者：謂如本論略有五分，初本地分，即十七地；後餘四分，即四種攝。

午三、二所攝3　未一、標

**二所攝者，略有十種。**

未二、列

**謂諦相教、遍知教、永斷教、證得教、修習教、即彼品類差別教、即彼所攝所依能依相屬教、遍知等障法教、遍知等順法教、不遍知等遍知等過失功德教。**

未三、結

**如是能攝一切藏攝及本母攝，是名總略摩怛理迦。**

　　謂諦相教等者：本地分中聲聞地說：由四種行了苦諦相，謂無常行、苦行、空行、無我行。由四種行了集諦相，謂因行、集行、起行、緣行。由四種行了滅諦相，謂滅行、靜行、妙行、離行。由四種行了道諦相，謂道行、如行、行行、出行。（陵本三十四卷一頁2733）如是一切，名諦相教。又世尊說：遍知苦諦、永斷集諦、觸證滅諦、修習道諦。如其次第，名遍知教、永斷教、證得教、修習教。說此道理，如前已問答釋應知。（陵本五十五卷十六頁4453）苦諦品類，謂有情生及生所依處。集諦品類，謂煩惱、業。滅諦品類，謂煩惱苦。道諦品類，略有五種，謂資糧道、加行道、見道、修道、究竟道。如是一切，名彼品類差別教。彼諦所攝因果染淨中，補特伽羅是所依，彼所有法是能依，所依能依互相繫屬，名彼所攝所依能依相屬教。違逆現觀究竟法，名遍知等障法教。隨順現觀究竟法，名遍知等順法教。過患所攝法、勝德所攝法，如其次第，名不遍知等遍知等過失功德教。

辰二、十二種攝3　巳一、標

**復次，教導略有十二。**

巳二、列

**所謂事教、想差別教、觀自宗教、觀他宗教、不了義教、了義教、世俗諦教、勝義諦教、隱密教、顯了教、可記事教、不可記事教。**

巳三、釋12　午一、事教

**事教者，謂各別說色等、眼等諸法體教。**

午二、想差別教2　未一、舉差別3　申一、諸善巧攝

**想差別教者，謂廣宣說諸蘊、界、處、緣起、處非處、根、諦等名想差別。**

申二、菩提分法攝

**又復廣說諸念住等名想差別。**

申三、義門差別攝

**又復廣說有色無色、有見無見、有對無對等名想差別。**

未二、例無量

**如是無量諸佛世尊廣說諸法想差別教。**

午三、觀自宗教

**觀自宗教者，謂契經、應頌**[^7]**、記別等，依止攝釋宣說開示。**

　　依止攝釋宣說開示者：攝釋分說：諸說法師，應於如是安立釋經法相。先當尋求若文若義，次復為他轉五種釋，如先所說解釋道理宣說正法。又應如是安立自身，於先所說說法者相，謂善法義等十種圓滿。如是自安立已，應起如是品類言說，謂處五大眾，以如前所說可喜樂等八種言詞為眾說法。又安處他，令住恭敬無倒聽聞。又應先讚大師功德。若有具足如是五分說正法者，當知猶如五分音樂，能令自他生大喜樂，又能引發自他利益。（陵本八十二卷六頁6238）此中五分，名攝釋分。諸說法師，應依於此而說正法，能正開示，除他疑故。

午四、觀他宗教2　未一、標

**觀他宗教者，謂七種相。依止因明，摧伏他論，建立己論。**

未二、釋

**七種相者，謂因明中論體、論處所、論據、論莊嚴等，如前廣說。**

　　如前廣說者：如前嗢柁南曰：論體、論處所、論據、論莊嚴、論負、論出離、論多所作法。（陵本十五卷四頁1287）彼長行中一一廣釋應知。

午五、不了義教

**不了義教者，謂契經、應頌**[^8]**、記別等，世尊略說其義未了，應當更釋。**

午六、了義教

**了義教者，與此相違，應知其相。**

午七、世俗諦教2　未一、言道可宣

**世俗諦教者，謂諸所有言道可宣，一切皆是世俗諦攝。**

未二、相名分別

**又諸所有名想**[^9]**言說增上所現諸**[^10]**相、名、分別，如是皆名世俗諦攝。**

　　又諸所有名想言說等者：方廣大乘略有五事，謂相、名、分別、真如、正智。何等為相？謂若略說，所有言談安足處事。何等為名？謂即於相所有增語。何等為分別？謂三界行中所有心心所。今於此中，且說此三世俗諦攝，謂彼一切隨說因為增上之所現故。由於欲界繫法，色無色界繫法，及不繫法，施設名為先故想轉，想為先故語轉，由語故，隨見、聞、覺、知起諸言說。是名隨說因。如本地分說應知。（陵本五卷九頁355）

午八、勝義諦教

**勝義諦教者，謂四聖諦教，及真如、實際、法界等教。**

午九、隱密教

**隱密教者，謂從多分聲聞藏教。**

午十、顯了教

**顯了教者，謂從多分大乘藏教。**

午十一、可記事教

**可記事教者，謂四種法嗢柁南教。即一切行無常，乃至涅槃寂靜，如是等類所有言教。**

午十二、不可記事教2　未一、舉類說

**不可記事教者，謂有問言：世間常耶？此不應記，但言我說此不可記。乃至問言：如來死後有耶無耶？此不應記，但言我說此不可記。**

未二、釋因緣2　申一、初四種2　酉一、總標

**此中應知四因緣故，宣說如是不可記事。**

酉二、列釋4　戌一、無故不可記

**或有無故，不可記別。謂有問言：我於諸蘊為異不異、常無常等。**

戌二、能引無義不可記

**或有能引無義利故，不可記別。如升攝波葉喻經中，如來自言：我所證法乃有爾所，而不宣說。何以故？彼法不能引義利故。**

戌三、甚深不可記2　亥一、標

**或有甚深故，不可記別。**

亥二、釋2　天一、舉我有無2　地一、問我有

**謂有問言：我是有耶？此不應記，勿彼即於諸蘊執我，或離諸蘊而執有我。**

地二、問我無

**又有問言：我是無耶？此不應記，勿於世俗言說士夫起損減執。**

天二、例於如來作四句說

**如是如來死後有無，乃至非有非無等，皆甚深故，不可記別。**

戌四、法爾不可記

**或有其相法爾建立，故不可記。謂有問言：諸法真如於彼諸法異不異耶？此不可記。何以故？彼相法爾不可建立異不異故。**

申二、後四種2　酉一、略標列

**應知復有四種因緣，如來宣說不可記事。謂諸外道妄宣說故，不如理故，引無義故，唯是諍論所依處故。**

酉二、隨難釋

**有二因緣能引無義。一者、遠離思因果故；二者、遠離思染淨故。**

　　謂諸外道妄宣說故等者：謂如十四不可記事，是諸外道所妄宣說，於我、有情或執增減，或執一異，名不如理。於有情世界及器世界現所成相，或謂即如是，或謂異如是，或謂無如是，是名諍論所依處故。

寅四、遠離二邊4　卯一、徵

**云何遠離二邊？**

卯二、標

**當知略有六種。**

卯三、列

**謂遠離增益非實有邊、遠離損減真實有邊、遠離妄執常邊、遠離妄執斷邊、遠離受用欲樂邊、遠離受用自苦邊。**

卯四、指

**如是應知，如前處處已廣分別。**

寅五、不可思議4　卯一、徵

**云何不可思議？**

卯二、標

**當知略有六種不可思議。**

卯三、列

**謂我思議、有情思議、世間思議、有情業果思議、諸修靜慮靜慮境界、諸佛世尊諸佛境界。**

卯四、釋4　辰一、前三思議3　巳一、總標所依

**此中我思議、有情思議、世間思議，或依見思議，或不依見思議。**

巳二、別釋其相2　午一、由依身見3　未一、我思議2　申一、計常斷等2　酉一、辨差別2　戌一、計三際

**我思議者，謂如有一，依止身見，如是思議：我於過去為曾有耶？為復無耶？於三世中乃至廣說。**

戌二、計後際2　亥一、舉常見2　天一、略說2　地一、舉有色

**又復思議我是有色，後當有想、後當無想、後當非有想非無想。**

地二、例無色

**如我有色，我無色亦爾。**

天二、指廣

**若廣宣說，如梵網經。**

亥二、例斷見等

**如常見論者，如是斷見論者、現法涅槃見論者，當知亦爾。**

酉二、明所計

**計前際邊、計後際邊，如其所應皆當了知。**

申二、計一異等

**又復思議命即是身、命異身異，又此我我遍一切處、無二無別、無有闕減。**

　　又復思議命即是身等者：本地分說：又若計命即是身者，彼計我是色。若計命異於身者，彼計我非色。若計我俱遍，無二無闕者，彼計我亦是色亦非色。（陵本六卷十六頁461）此說命異身異，當知即彼命異於身。此說我我遍一切處，當知即彼計我亦是色亦非色。計二俱我，重說我言。

未二、有情思議

**有情思議者，謂如有一，即依身見，如是思議：今此有情從何而生？是諸有情誰之所作？乃至有情當何所往？是諸有情何處滅盡？**

未三、世間思議

**世間思議者，謂如有一，即依身見，如是思議：世間是常，乃至廣說。**

午二、由依法性

**或依法性，如是思議：此我法性、有情法性、世間法性從何而生？不能唯依法爾道理。**

巳三、結不思議

**是故說此名為思議不思議處。**

辰二、有情業果思議

**有情業果思議者，由四種相不可思議。謂處所差別故、事差別故、因差別故、異熟果差別故。**

　　謂處所差別等者：於欲界中有三十六處生差別，色界中有十八處生差別，無色界中有四處生差別，是名處所差別。一切有情所得自體，名事差別。淨不淨業，名因差別。愛非愛果，名異熟果差別。如是一切差別眾多，是故不可思議。

辰三、諸修靜慮靜慮境界

**諸修靜慮靜慮境界，由三種相不可思議。謂真如甚深義故、自在轉故、無漏界證得故。**

辰四、諸佛世尊諸佛境界2　巳一、標

**諸佛世尊諸佛境界，由五種相不可思議。**

巳二、釋2　午一、指前三相

**即由如先所說三相。**

午二、釋後二相

**復由二相。謂無障故、成立有情所作事故。**

寅六、意趣2　卯一、標

**復次，當知意趣略有十六。**

卯二、列

**謂示現意趣、乖離意趣、勸導意趣、讚勵意趣、慶喜意趣、令入意趣、斷疑意趣、成熟意趣、等持意趣、解脫意趣、別義相應意趣、諸能證者發生無罪歡喜意趣、諸能聽者於說者所發生尊重意趣、法眼恆轉意趣、多修諸善意趣、摧伏諸相意趣。**

　　示現意趣等者：為令受學白品行故，示現四種真實道理，是名示現意趣。訶責六種黑品諸行，示現過患，令離愛欲，是名乖離意趣。得信解者，安置學處，令正受行，是名勸導意趣。若彼有情若於所知、所行、所得中，心生退屈，爾時稱讚策勵其心，令於彼事堪有勢力，是名讚勵意趣。若彼有情於法隨法勇猛正行，即應如實讚悅，令其歡喜，是名慶喜意趣。義如攝釋分說。（陵本八十一卷八頁6192）於佛聖教處中有情，令其趣入，是名令入意趣。於佛聖教已趣入者，令其成熟，是名成熟意趣。於佛聖教已成熟者，令得解脫，是名解脫意趣。攝大乘說別義意趣，謂如說言：若已逢事爾所殑伽河沙等佛，於大乘法方能解義。（攝論二卷十二頁31,141a）世親釋云：別義意趣中，於大乘法方能解義者，謂於三種自性義理自證其相。若但解隨名言義是佛意者，愚夫於此亦應解了。故知此中言解義者，意在證解，要由過去逢事多佛。（世親釋論五卷十二頁31,346b）由是當知，此說別義相應意趣。又如下說：非如言音名身、句身、文身義相應意趣，但是除遣如言音等其餘勝義，是名別義相應意趣。如世尊說：一切諸法皆無自性、無生無滅、本來寂靜、自性涅槃。是名摧伏諸相意趣。餘文易知。

丑二、配屬3　寅一、配釋相2　卯一、舉初理門2　辰一、徵

**云何真義理門，由遠離二邊理門應隨決了？**

辰二、釋2　巳一、安立真實2　午一、辨離二邊2　未一、舉二邊2　申一、增益邊3　酉一、總標列

**謂於安立所有苦諦乃至道諦，略有四種妄增益邊。一、我增益邊，二、常增益邊，三、淨增益邊，四、樂增益邊。**

酉二、出對治

**如此即是四種顛倒，為對治彼，說四念住及四定智。**

酉三、廣彼相4　戌一、我增益邊2　亥一、指廣辨

**由此因緣，所有我見皆是妄執我增益邊。廣說應知如前有尋有伺地。由彼廣辯執有我者不應理故。**

　　說四念住及四定智者：本地分說：又為對治四顛倒故，世尊建立四種念住。謂為欲對治於不淨中計淨顛倒，立身念住。為欲對治於諸苦中計樂顛倒，立受念住。為欲對治於無常中計常顛倒，立心念住。為欲對治於無我中計我顛倒，立法念住。如彼一一別釋應知。（陵本二十八卷二十二頁2401）事邊際所緣作意，名四定智。謂由此故，了知一切身、受、心、法所緣邊際；過此更無身、受、心、法。義如本地分說。（陵本十一卷十六頁917）

亥二、舉略說2　天一、離蘊計我

**又若略說，離彼諸蘊，生故、相故及業用故，別有我性不可得故。**

　　又若略說離彼諸蘊等者：此中略說有三差別，當知且約計我於諸蘊中，如文可知。生、相、業用，唯於諸蘊可得，離彼諸蘊別有我性則不可得。有尋有伺地中，難彼於諸蘊中計我。若無常者，離蘊體外，有生有滅相續流轉法不可得，故不應理；是即我性生不可得。又難見者等與見等相無有差別；是即我性相不可得。又難彼見等法，為是我所成業？為是我所執具？是即我性業用不可得。如彼廣說應知。（陵本六卷十一頁437）

天二、我住蘊中

**又異彼相安住諸行所有我性，當知畢竟定無所有。**

　　又異彼相安住諸行所有我性等者：謂計我性安住諸行，然異彼相，此總計我。於諸蘊中，彼所計我為常無常皆不應理，由是說言畢竟定無所有。亦如有尋有伺地說。

戌二、常增益邊

**又彼常性不應道理，當知如前已廣分別。**

　　又彼常性不應道理者：此別計我。於諸蘊中，謂我是常，然常住我為諸苦樂之所損益，不應道理。若無損益，起法非法，不應道理。若不生起法及非法，應諸蘊身畢竟不起；又應不由功用，我常解脫。亦如有尋有伺地說。

戌三、淨增益邊

**又有六種不淨性，如聲聞地已廣顯示。**

　　又有六種不淨性等者：聲聞地說：六種不淨。一、朽穢不淨，二、苦惱不淨，三、下劣不淨，四、觀待不淨，五、煩惱不淨，六、速壞不淨。（陵本二十六卷十九頁2229）其義應知。

戌四、樂增益邊

**又有三種苦性，如有尋有伺地已廣顯示。**

　　又有三種苦性等者：有尋有伺地說：三界有情所依之身，當云何觀？乃至廣說當知樂受，壞苦故苦；苦受，苦苦故苦；不苦不樂受，行苦故苦。（陵本五卷四頁329）如彼廣說三界有情受用種類應知。

申二、損減邊4　酉一、標

**損減邊者，謂即於彼諸聖諦中，隨所安立諸諦相狀，執為無性、顯為無性。**

酉二、徵

**何以故？**

酉三、釋

**若於諸諦起損減執，彼於三量亦生**[^11]**誹謗。謂現量、比量及聖教量。亦謗染淨。**

酉四、結

**是故說此名損減邊。**

　　執為無性顯為無性者：謂彼外道起如是見，立如是論：謂沙門喬答摩種，為諸弟子施設諸諦，此定無有。如前迷諦煩惱中說。（陵本五十八卷十一頁4740）

未二、釋遠離

**若不墮在如是二邊，彼於諸諦能生信解，決定通達，漸次能證究竟清淨。**

午二、廣四諦等4　未一、諦安立2　申一、出體性4　酉一、苦諦2　戌一、徵

**云何苦諦？**

戌二、釋2　亥一、指廣

**謂生苦等，廣說如前。**

亥二、舉略

**若略說者，如說一切生雜染事，皆名苦諦。**

酉二、集諦2　戌一、徵

**云何集諦？**

戌二、釋2　亥一、舉一切

**謂說一切煩惱雜染及業雜染，皆名集諦。**

亥二、顯最勝

**世尊就勝，唯顯貪愛。其勝因緣如前應知。**

　　其勝因緣如前應知者：前說：唯說貪愛為集諦相。由二因緣。一者、貪愛是願不願所依處故；二者、貪愛遍生起故。如彼別釋應知。（陵本五十八卷十九頁4768）

酉三、滅諦2　戌一、徵

**云何滅諦？**

戌二、釋3　亥一、標永斷

**所謂一切煩惱永斷。**

亥二、指前說

**又此永斷由八種相，如前應知。**

　　又此永斷由八種相等者：本地分說：由四種寂靜，施設安立有餘依地。一、由苦寂靜故；二、由煩惱寂靜故；三、由不損惱有情寂靜故；四、由捨寂靜故。（陵本五十卷二十一頁4037）又說：無餘依涅槃界中，亦有最勝四種寂靜。一、數教寂靜，二、一切依寂靜，三、依依苦寂靜，四、依依苦生疑慮寂靜。（陵本五十卷二十三頁4047）如是八相應知。

亥三、隨別釋

**此中愛盡離欲者，此顯有餘依涅槃界。永滅涅槃者，此顯無餘依涅槃界。**

酉四、道諦3　戌一、徵

**云何道諦？**

戌二、釋2　亥一、舉一切

**謂資糧道、若方便道、若清淨道，如是一切總略為一，說名道諦。**

亥二、顯最勝

**世尊就勝，依能攝受沙門果證，但略顯示八聖支道名為道諦。**

戌三、廣2　亥一、聲聞乘攝3　天一、資糧道

**資糧道者，有十三種，如聲聞地已說應知。**

　　資糧道有十三種等者：聲聞地說：若自圓滿、若他圓滿、若善法欲、若戒律儀、若根律儀、若於食知量、若初夜後夜常勤修習悎寤瑜伽、若正知而住、若善友性、若聞正法、若思正法、若無障礙、若修惠捨、若沙門莊嚴。如是等法，是名世間及出世間諸離欲道趣向資糧。（陵本二十二卷二頁1892）今於此中，聞思正法總合為一，故成十三。

天二、方便道

**方便道者，若就最勝，謂於煖、頂、忍、世第一法位中，所有一切諸念住等菩提分法。**

天三、清淨道2　地一、攝菩提分

**清淨道者，謂於見道、修道、究竟道中，即彼所攝所有一切菩提分法。**

地二、引諸功德

**究竟道中，所有能引諸功德道，彼亦皆入道諦數中。**

亥二、菩薩乘攝2　天一、舉所攝2　地一、方便道

**又諸菩薩方便道者，謂六波羅蜜多所攝。**

地二、清淨道

**清淨道者，謂般若波羅蜜多所攝。**

天二、明所說

**此約最勝說，非不一切菩提分法皆遍修習。**

申二、隨難釋

**如世尊言：略五取蘊皆名苦者。此五取蘊若廣分別，如前意地決擇蘊善巧中，應知其相。**

未二、諦差別2　申一、舉苦集諦2　酉一、三種

**又苦集諦略有三種，謂欲、色、無色繫差別故。**

酉二、無邊

**又於十方無邊世界有差別故，其量無邊。**

申二、例滅道諦

**對治此故，應知滅諦、道諦差別。**

未三、諦次第

**又此諸諦建立次第廣分別義，如前應知。**

　　又此諸諦建立次第等者：前說諸諦建立次第。謂由此故苦，此為最初；如此故苦，此為第二；此二攝黑品究竟。由此故樂，此為第三；如此故樂，是為第四；此二攝白品究竟。（陵本五十五卷十五頁4450）復有差別，不更繁述。

未四、諦所攝2　申一、總立一切補特伽羅3　酉一、標

**復次，即此諸諦為據、為依、為建立處，立十三種補特伽羅。**

　　即此諸諦為據為依等者：諸諦自相，此說為據。諸諦染淨，此說為依。諸諦因果，此說建立。即此安立補特伽羅，有十三種品類差別。

酉二、徵

**云何十三種補特伽羅？**

酉三、列

**謂欲界異生、色界異生、無色界異生、欲界有學、色界有學、無色界有學、欲界無學、色界無學、無色界無學、欲界獨覺、欲界菩薩、色界菩薩、不可思議如來。**

申二、別顯彼人諸所有法3　酉一、舉總略2　戌一、標自性

**又即如是補特伽羅，若造作、若障、若心、若煩惱、若業、若根、若界、若信解、若意樂、若隨眠、若生、若習氣、若聚，皆應了知。**

戌二、釋差別10　亥一、造作2　天一、標

**復次，造作者，有十二種。**

天二、列

**謂善造作、不善造作、無記造作、出家造作、彼勝流造作、彼防護造作、生造作、離欲造作、解脫造作、練根造作、引發神通造作、發起他義造作。**

　　彼勝流造作等者：謂出家者，聞他言音，如理作意，如是修集涅槃勝緣，名彼勝流造作。受戒律儀，修根律儀，善能防護惡不善法，名彼防護造作。求可愛生，名生造作。由世間道趣向離欲，是名離欲造作。由出世道趣求解脫，是名解脫造作。熏修靜慮，調練諸根，是名練根造作。修諸遍處，能引賢聖勝解神通，及與諸事轉變神通，是名引發神通造作。依解脫智，廣為他說宣揚開示，是名發起他義造作。

亥二、障2　天一、總標

**復次，障者，有十二種。**

天二、列釋12　地一、業障

**一、業障。謂作五無間業故。**

地二、習氣障

**二、習氣障。謂先數習諸惡業故。**

地三、放逸障

**三、放逸障。謂大興盛現在前時，受用諸欲。**

地四、蓋障

**四、蓋障。謂五種蓋隨一現前覆蔽其心。**

地五、懈怠障

**五、懈怠障。謂由懈怠少分煩惱纏擾其心。**

地六、障礙障

**六、障礙障。謂十二**[^12]**種障礙隨一現前。**

地七、生障

**七、生障。謂生無暇處。**

地八、不生障

**八、不生障。謂佛世尊不現於世。**

地九、信解障

**九、信解障。謂佛世尊雖現世間，而生邪見。**

地十、煩惱障

**十、煩惱障。謂由彼故，說慧解脫心得解脫。**

地十一、定障

**十一、定障。謂由彼故，說俱分解脫心得解脫。**

地十二、所知障

**十二、所知障。謂由彼故，說諸如來心得解脫。**

亥三、心

**復次，心者，略有二種。一、有障心，二、無障心。**

亥四、煩惱

**煩惱者，亦略有二種。謂纏及隨眠。**

亥五、業

**業者，亦略有二種。謂思及思已。**

亥六、根等2　天一、辨種類2　地一、舉根

**根者，亦略有二種。謂順淨分及順不淨分。**

　　謂順淨分等者：順解脫分，名順淨分；與此相違，名順不淨分。

地二、例界等

**如根，如是界、信解、意樂，當知亦爾。**

天二、明差別

**此中差別者，根是果性，界是因性，信解是因性，意樂是果性。**

亥七、隨眠

**隨眠者，亦略有二種。謂可害及非可害。**

　　謂可害及非可害者：安住種性補特伽羅，彼諸隨眠名為可害。若無種性補特伽羅，彼諸隨眠名非可害。

亥八、生

**生者，亦略有二種。謂無暇生及有暇生。**

　　謂無暇生及有暇生者：生於邊國及以達須、蔑戾車中，四眾、賢良、正至、善士不往遊涉，名無暇生。生於聖處，名有暇生。義如聲聞地說。（陵本二十一卷二頁1816）

亥九、習氣

**習氣者，亦有二種。謂無間生習氣及前生習氣。**

　　習氣亦有二種等者：謂此生中，由過去法因已受盡，自性已滅，無間為緣為生餘法，除阿羅漢最後心心所熏習相續，名無間生習氣。義如下說。（陵本六十六卷十四頁5294）過去生中所熏習氣，是名前生習氣。

亥十、聚3　天一、標

**聚者，有三種。**

天二、列

**一、邪性定聚，二、正性定聚，三、不定聚。**

天三、廣3　地一、邪性定聚

**邪性定聚復有二種。一、本性邪性定，二、方便邪性定。**

　　邪性定聚復有二種等者：不住種性補特伽羅，法爾不能趣入正性離生，名本性邪性定。造五無間業及與彼同分業，名方便邪性定。

地二、正性定聚

**正性定亦有二種。一、本性正性定，二、方便正性定。**

　　正性定亦有二種等者：謂住種性補特伽羅，名本性正性定。已得趣入正性離生，名方便正性定。

地三、不定性聚

**不定亦有二種。一、本性不定，二、方便不定。**

酉二、例別廣

**復次，由造作等十三種法，應知廣說十三種補特伽羅，如其所應。**

酉三、問答辨2　戌一、依造作2　亥一、舉善2　天一、問

**問：若有善造作，彼一切不善造作不相應耶？設不善造作不相應，彼一切有善造作耶？**

天二、答

**答：應作四句。或有善造作，非不善造作不相應，謂諸能造黑白黑白異熟業者所有善造作。或有不善造作不相應，非善造作，謂無記造作。或有善造作，亦不善造作不相應，謂能造作白白異熟業，及不黑不白異熟業，能盡諸業者所有造作。或有非善造作，亦非不善造作不相應，謂能造作黑黑異熟業者所有造作。**

亥二、例不善等

**如是不善造作、無記造作，如其所應盡當知。**

戌二、依障2　亥一、問

**問：若成就業障，亦成就習氣障耶？設成就習氣障，亦成就業障耶？**

亥二、答

**答：應作四句。或有成就業障，非習氣障。謂如有一，於現法中，於五無間業亦作亦增長；於前生中，於此種類惡不善業不作不增長；彼現法中能障聖道。或有成就習氣障，非業障。謂與此相違。或有俱成就。謂於現法中，於五無間業亦作亦增長；於前生中，於此種類惡不善業亦作亦增長；彼現法中能障聖道。或有俱不成就。謂與此相違。**

巳二、非安立真實2　午一、徵

**云何非安立真實？**

午二、釋2　未一、顯真實

**謂諸法真如圓成實自性，聖智所行、聖智境界、聖智所緣。**

未二、明二邊2　申一、增益邊2　酉一、徵

**云何增益邊？**

酉二、釋2　戌一、顯三自性3　亥一、標

**謂諸法自性略有三種。**

亥二、列

**一、遍計所執自性，二、依他起自性，三、圓成實自性。**

亥三、釋3　天一、遍計所執自性

**遍計所執自性者，謂諸所有名言安立諸法自性，依假名言，數數周遍計度諸法而建立故。**

天二、依他起自性

**依他起自性者，謂眾緣生他力所起諸法自性，非自然有，故說無性。**

天三、圓成實自性

**圓成實自性者，謂如前說。**

　　謂如前說者：前說：諸法真如圓成實自性，聖智所行、聖智境界、聖智所緣。如彼應知。

戌二、釋名增益3　亥一、標

**若於依他起自性、或圓成實自性中，所有遍計所執自性妄執，當知名增益邊。**

亥二、徵

**所以者何？**

亥三、釋2　天一、約自性辨

**此自性中，彼自性有不應理故。此不應理，如菩薩地已略顯示，彼決擇中當廣分別。**

　　如菩薩地已略顯示等者：菩薩地說：若於諸法諸事隨起言說，即於彼法彼事有自性者，如是一法一事應有眾多自性。乃至廣說種種不應道理，如彼當知。（陵本三十六卷十四頁2968）又彼決擇中說：若欲了知真實義者，於三自性復應修觀，乃至廣說。如是名彼廣分別義，至下當知。（陵本七十三卷十二頁5654）

天二、約道理辨

**又若略說，由三因緣不應道理。謂種種非一品類名言所安立故；若離名言，彼覺不生故；又彼名言依義轉故。**

　　又若略說由三因緣等者：此三因緣，即菩薩地已略顯示，隨應當知。

申二、損減邊

**損減邊者，謂於依他起自性及圓成實自性諸有法中，謗其自相，言無所有。**

卯二、例餘理門2　辰一、顯隨應

**如是真義理門，由遠離二邊理門應隨決了。如其所應，證得、教導二種理門，由後二種不可思議、意趣理門應隨決了。**

辰二、釋別義2　巳一、問

**問：如前說別義相應意趣者，此有何義？**

巳二、答

**答：非如言音名身、句身、文身義相應意趣，但是除遣如言音等其餘勝義，是名別義相應意趣。**

　　但是除遣如言音等其餘勝義者：此中勝義，謂即色等想法離言義性。如菩薩地說應知。（陵本三十六卷十八頁2985）

寅二、明漸次

**復次，此中於真義理門，由遠離二邊理門隨決了已，便能證得所應得義。由能證得所得義故，所餘證得理門，由不可思議理門亦隨決了；又復一切諸佛世尊教導理門，由意趣理門亦隨決了；如是一切隨其所應。**

寅三、顯勝利2　卯一、標

**又若於彼真義理門隨決了者，當知能入五種離生。**

卯二、列

**一、能入未離欲離生，二、能入倍**[^13]**離欲離生，三、能入已離欲離生，四、能入獨覺離生，五、能入菩薩離生。**

　　能入五種離生等者：此說能入正性離生，有五種人。初三聲聞，次一獨覺，後一菩薩。於聲聞中，若先未離欲界貪者，入諦現觀，得預流果，是名能入未離欲離生。若先倍離欲界貪者，入諦現觀，得一來果，是名能入倍離欲離生。若先已離欲界貪者，入諦現觀，得不還果，是名能入已離欲離生。義如聲聞地說應知。（陵本三十四卷二十頁2794）

癸二、辨二諦相2　子一、顯因緣2　丑一、於非安立諦2　寅一、問

**問：若安立諦建立為諦，何因緣故，更復顯示非安立諦？**

寅二、答3　卯一、標

**答：若離非安立諦，二種解脫不應道理。謂於相縛及麤重縛。**

卯二、徵

**所以者何？**

卯三、釋2　辰一、明過失

**若有行於諸安立諦，彼一切行皆行有相；行有相故，於諸相縛不得解脫；於諸相縛不解脫故，於麤重縛亦不解脫。**

辰二、顯勝利

**若有行於非安立諦，不行於相；不行相故，於諸相縛便得解脫；於諸相縛得解脫故，於麤重縛亦得解脫。**

丑二、於安立諦2　寅一、顯所為

**問：若唯由彼非安立諦，於一切縛解脫清淨，何緣顯示安立諦耶？答：為令資糧及方便道得清淨故。**

寅二、遮有過2　卯一、問

**問：若即由彼行有相心，於二種縛解脫清淨，有何過失？**

卯二、答2　辰一、二縛不淨過

**答：若有極善定心，依第四靜慮順決擇分善法中轉，緣諸諦境；彼諸行者，於二種縛應得解脫究竟清淨，然不清淨，故不應理。**

辰二、二道無別過

**又世間道、出世間道二種差別應不可立，然彼二道有相、無相有差別故，不應道理。**

子二、釋麤重3　丑一、徵

**云何麤重相？**

丑二、釋

**謂若略說，無所堪能不調柔相，是麤重相。**

丑三、廣3　寅一、標

**此無堪能不調柔相，復有五相。**

寅二、列

**一、沈**[^14]**重相，二、剛彊相，三、障礙相，四、怯劣相，五、不自在轉無堪能相。**

寅三、釋

**由有此相，順雜染品、違清淨品相續而住，是故說為無所堪能不調柔相。**

　　復有五相等者：初二種相順雜染品，後三種相違清淨品。身心惛沈，名沈重相。煩惱猛盛，名剛彊相。住染汙住，名障礙相。不自超舉，名怯劣相。無所能為，名不自在轉無堪能相。

壬二、佛教所應知處相攝7　癸一、三種住3　子一、日別住攝5　丑一、標

**復次，有五諸根大種長養。**

丑二、列

**謂食長養、夢長養、避不平等長養、梵行長養、等至長養。**

丑三、攝

**即此長養略有二種。一、任持長養，二、不損害長養。**

丑四、配

**此中最初是任持長養，後四是不損害長養。**

丑五、廣

**任持長養略有四種。一、變壞任持，二、喜悅任持，三、希望任持，四、攝受執取任持。**

　　任持長養略有四種等者：謂即四食，名四任持應知。

子二、盡壽住攝

**復次，有五種行。一、身行，二、語行，三、意行，四、業行，五、壽行。**

　　業行壽行者：能感愛非愛果淨不淨業，是名業行。於三界中所生自體，所有住時限量勢分，是名壽行，亦名命根。

子三、善法可愛生展轉住攝3　丑一、標

**復次，有五種不放逸。**

丑二、列

**一、依在家品不放逸，二、依出家品不放逸，三、能遠離不善不放逸，四、能攝受諸善不放逸，五、修習相續不放逸。**

丑三、釋5　寅一、依在家品

**依在家品不放逸者，復有五種，如前已說。**

　　如前已說者：前說求財不放逸、守財不放逸、護身不放逸、護名不放逸、行法不放逸。（陵本五十七卷十八頁4649）唯約諸受欲者為論，有此五種，故是在家品攝。

寅二、依出家品

**依出家品不放逸者，復有十種，如聲聞地決擇毗奈耶相應中，我當廣說。**

　　復有十種等者：毗奈耶決擇中說：於毗奈耶勤學苾芻，依於十時，應不放逸，乃至廣說。（陵本六十八卷十頁5404）即出家品十不放逸應知。

寅三、能遠離惡

**能遠離不善不放逸者，當知即是前二正斷。**

寅四、能攝受善

**能攝受諸善不放逸者，當知即是後二正斷。**

寅五、修習相續

**修習相續不放逸者，謂於善法無間、殷重精勤修習。**

癸二、二世間法2　子一、名所攝

**復次，名有五種。一、心，二、心所有法，三、善，四、不善，五、無記。**

子二、色所攝

**色有五種。一、諸大種，二、大種所造，三、有見有對，四、無見有對，五、無見無對。**

癸三、二種雜染根本2　子一、無明

**復次，有五無明。一、義愚，二、見愚，三、放逸愚，四、真實義愚，五、增上慢愚。**

　　有五無明等者：本地分說十九無知，與此五愚相攝。謂見愚，攝前六及於因所生法無知；放逸愚，攝於業、異熟、俱無知；真實義愚，攝於佛等乃至道諦無知；增上慢愚，攝最後無知；當知義愚，通攝一切。（陵本九卷十八頁712）其義應知。

子二、愛

**復次，有五種有愛。一、法性愛，二、誓願愛，三、愚癡愛，四、厭離愛，五、思擇愛。**

　　有五種有愛等者：此五種愛即五有求，如前已釋。

癸四、二種違順正行2　子一、舉無慚愧

**復次，由五種相，當知建立無慚無愧。一、於染汙現行無有羞恥；二、於善不現行無有羞恥；三、於捨法受無有羞恥；四、親近惡友無有羞恥；五、於所作不能成辦無有羞恥。**

子二、翻例慚愧

**當知與此五相相違五種妙相，建立慚愧。**

　　於捨法受無有羞恥者：捨所受戒，名捨法受應知。

癸五、建立善惡說者及友2　子一、舉惡2　丑一、惡說者

**復次，由五種相，當知建立惡說者性。一、無行故；二、邪行故；三、不忍故；四、無羞恥故；五、不律儀故。**

　　無行等者：無正行故，說名無行。無勝解故，說名不忍。餘文易知。前說種性諸婆羅門，勝解過失染汙其心；依第一義，彼皆墮在非梵志數。（陵本五十五卷二十頁4469）此說不忍，準彼應釋。

丑二、惡友

**由五種相，建立惡友。一、無羞恥，二、有邪見，三、有懈怠，四、有邪行，五、性怯劣。**

子二、例善

**當知與此五相相違五種妙相，立善說者及與善友。**

癸六、止觀2　子一、止

**復次，由五種相立奢摩他。一、近分定所攝世間奢摩他，二、根本色定所攝世間奢摩他，三、根本無色定所攝世間奢摩他，四、聲聞**[^15]**、獨覺作意所攝出世奢摩他，五、菩薩作意所攝出世奢摩他。**

子二、觀

**復次，由五種相，當知建立毗鉢舍那。一、盡所有性毗鉢舍那，二、如所有性毗鉢舍那，三、有相毗鉢舍那，四、思求毗鉢舍那，五、觀察毗鉢舍那。**

癸七、三漏3　子一、欲漏

**復次，略由五相，建立欲漏。一、不定地事生隨眠故；二、隨順惡行故；三、善相違故；四、耽著諸欲故；五、能生壞苦、苦苦果故。彼諸煩惱，說名欲漏。**

　　不定地事生隨眠故者：謂不定地諸有漏事為所緣時，彼諸煩惱轉隨增故。

子二、有漏

**略由五相，建立有漏。一、能生劣界諸煩惱，二、能生中界諸煩惱，三、能生妙界諸煩惱，四、能生無欲樂有諸煩惱，五、能生有欲樂有諸煩惱。**

　　能生無欲樂有諸煩惱等者：苦受為緣，生無有愛、求無有時，即便發起出離惡見、定期惡見，及此二種所依惡見，如緣起初勝法門經說，是名能生無欲樂有諸煩惱。樂受為緣，生後有愛，愛為緣故，便起於取，是名能生有欲樂有諸煩惱。

子三、無明漏

**略由五相，立邪解脫欲無明漏。一、有想論者，由有想論門生起無明；二、無想論者，由無想論門生起無明；三、非有想非無想論者，由非有想非無想論門生起無明；四、斷見論者，由斷見論門生起無明；五、現法涅槃論者，由現法涅槃論門生起無明。**

庚二、因明3　辛一、五種比量攝3　壬一、標

**復次，略由五相，應知諸法差別道理。**

壬二、列

**一、由相故；二、由體故；三、由業故；四、由法故；五、由因果故。**

壬三、釋5　癸一、相

**相者，謂由所依故，及行、住故。**

癸二、體

**體者，謂由自體相故，及差別相故。**

癸三、業

**業者，謂由自作用故，及邪、正行故。**

癸四、法

**法者，謂由染、淨故，及世俗、勝義諦故。**

癸五、因果

**因果者，謂由近、遠故，及愛非愛故。**

　　由所依故及行住故等者：此說相比量應知。本地分說：謂隨所有相狀相屬，或由現在，或先所見，推度境界，名相比量。（陵本十五卷十一頁1316）當知於中說諸法相，名由所依。依現見相，或先所見而推度故，說諸補特伽羅，名由行、住，以彼若行、若住而為推度故。如相比量，如是體、業、法，及因果比量，亦如本地分所說諸相，隨應當釋。

辛二、論體性攝3　壬一、第一三論3　癸一、標

**復次，有三種論。**

癸二、列

**一、聽聞究竟論，二、諍訟究竟論，三、正行究竟論。**

癸三、釋3　子一、聽聞究竟論

**聽聞究竟論者，謂婆羅門諸惡呪術。**

子二、諍訟究竟論

**諍訟究竟論者，謂諸外道因明論。**

子三、正行究竟論

**正行究竟論者，謂佛聖教。**

壬二、第二三論

**復有三論。一、無義論，二、邪義論，三、第一義論。此三如前，隨其所應。**

壬三、第三三論

**復有三論。一、矯詐論，二、虛偽論，三、出離苦果論。如是三論，應知如前，隨其所應。**

　　矯詐論虛偽論者：此矯詐論，謂婆羅門諸惡呪術。此虛偽論[^16]，謂諸外道因明論，由彼虛妄推度故。義如顯揚論說。（五卷一頁31,502a）

辛三、論莊嚴攝2　壬一、於應造論3　癸一、要禮二師2　子一、標

**復次，若欲造論，當先歸禮二所敬師，方可造論。**

子二、釋

**恭敬法故，先應歸禮論本大師；恭敬義故，復應歸禮開闡義師。**

　　先應歸禮論本大師者：此中大師，所謂如來，即是立聖教者。如攝異門分說應知。（陵本八十三卷一頁6276）

癸二、要具六因2　子一、標

**欲造論者，要具六因，乃應造論。**

子二、列

**一、欲令法義當廣流布；二、欲令種種信解有情，由此因緣，隨一當能入正法故；三、為令失沒種種義門，重開顯故；四、為欲略攝廣散義故；五、為欲顯發甚深義故；六、欲以種種美妙言辭莊嚴法義，生淨信故。**

癸三、要住四德3　子一、標

**將造論時，要以四德先自安處，乃可造論。**

子二、列

**一、於昔諸師應離憍慢；二、於有情類當起大悲；三、於同法者深生敬愛；四、不欲彰己**[^17]**有勝技能。**

子三、釋4　丑一、於昔諸師應離憍慢3　寅一、徵

**云何於昔諸師應離憍慢？**

寅二、釋

**謂造論時，無如是心：古昔諸師尚能造論，況我今者當不造耶。**

寅三、結

**要離如是憍慢染心，乃應造論。**

丑二、於有情類當起大悲3　寅一、徵

**云何於有情類當起大悲？**

寅二、釋2　卯一、觀他退失

**謂造論時，作如是觀：若不造論，無量有情於諸善法定當退失，又餘情類墮生老病，乃至廣說。**

卯二、觀他利樂

**是諸有情因我造論，若能解了乃至一句善說妙義，如是如是當奉行者，彼於長夜必獲大義利益安樂。**

寅三、結

**要發如是增上心已，乃應造論。**

　　墮生老病乃至廣說者：謂墮生老病死，不如實知彼出離故。

丑三、於同法者深生敬愛

**云何於同法者深生敬愛？謂造論時，作如是觀：若不造論，為欲利他諸同法者，於利他事定當退失。**

丑四、不欲彰己有勝技能

**云何不欲彰己**[^18]**有勝技能？謂造論時，無如是心：當令世間咸謂於我聰叡明哲，能造論者、開闡義者，深生淨信，因此多獲利養恭敬。但為自他善根增長，以無染心，乃可造論。**

壬二、於莊嚴經3　癸一、標

**復次，此中如實開示如來所說經義，名莊嚴經。**

癸二、釋2　子一、舉喻5　丑一、紅蓮喻

**譬如紅蓮，其花未開，雖生歡喜，不如敷榮。**

丑二、真金喻

**又如真金，未為嚴具，雖生歡喜，不如成辦**[^19]**。**

丑三、美膳喻

**又如美膳，未及得食，雖生歡喜，不如已食。**

丑四、慶書喻

**又如慶書，未暇開覽，雖生歡喜，不如披閱。**

丑五、珍寶喻

**又如珍寶，未得現前，雖生歡喜，不如已得現前受用。**

子二、合法

**如是如來所說經義若未顯發，雖生歡喜，不如開示。**

癸三、結

**故說造論名莊嚴經。**

　　雖生歡喜不如成辦者：此中成辦，謂即工巧智為先，隨彼勤劬為建立，工巧業處眾具為和合故，工巧業處辦。義如本地分有尋有伺地說。（陵本五卷[^20]九頁352）

庚三、聲明2　辛一、標列通達

**復次，略有七種通達。一、字通達，二、字義通達，三、能取通達，四、能取義通達，五、繫縛通達，六、解脫通達，七、法性通達。**

辛二、隨釋七種5　壬一、字通達

**字通達者，通達為常。**

壬二、字義通達

**字義通達者，達為無常。**

壬三、能取等通達2　癸一、舉能取

**能取通達者，謂根識等，達安立諦或非安立。**

癸二、例能取義

**如能取通達，能取義通達，當知亦爾。**

壬四、繫縛等通達2　癸一、舉繫縛

**繫縛通達者，通達相縛、或麤重縛。**

癸二、例解脫

**與此相違，當知說名解脫通達。**

壬五、法性通達

**法性通達者，謂能通達法性安住、法界安住，非從自在、自性、士夫中間等有。**

戊二、聞圓滿2　己一、標

**復次，由十相故，具足多聞。**

己二、釋2　庚一、說正法圓滿

**謂善說者說故，顯了文句說故，盡其所有、如其所有義說故，安樂方便加行說故，離眾苦說故。如是五種。**

庚二、聞正法圓滿

**復有五種。謂不求過失而聽法故，但求涅槃而聽法故，善聽法故，諦聽法故，於**[^21]**名句文身義審諦觀察而聽法故。**

　　不求過失而聽法故等者：謂聽法時，恭敬正法、恭敬說法補特伽羅、不輕正法、不輕說法補特伽羅，由是其心遠離輕慢雜染，於法及說法師不求過失，是第一相。又聞正法，唯以涅槃而為上首，唯求涅槃、唯緣涅槃而聽聞法，不為引他令信於己，不為利養恭敬稱譽，是第二相。專心一趣，領解文句差別，名善聽法，是第三相。屬耳而聽，了知音韻差別，名諦聽法，是第四相。於一切心無不繫念，為欲無間領解音韻文句義故，無不了知、無不通達而空過者，名於名句文身義審諦觀察，是第五相。

丁三、略不說餘

**於此地中餘決擇文，更不復現。**

**瑜伽師地論科句披尋記卷第六十四**

[^1]: 「三十八卷三頁」，披尋記原作「三十七卷二十二頁」。

[^2]: 編按：顯揚論原文無「世」字。

[^3]: 「獲」，大正、陵本作「護」。

[^4]: 「相」，大正作「想」。

[^5]: 「得」，大正作「向」。

[^6]: 「極」，大正、陵本作「所」。

[^7]: 「頌」，大正、陵本作「誦」。

[^8]: 「頌」，大正、陵本作「誦」。

[^9]: 「想」，陵本作「相」。

[^10]: 「諸」，大正作「謂」。

[^11]: 「生」，大正作「住」。

[^12]: 「二」，大正作「一」。

[^13]: 「倍」，陵本作「信」。

[^14]: 「沈」，大正、陵本作「現」。

[^15]: 「聞」，大正作「開」。

[^16]: 編按：「虛偽論」，顯揚論原文為「詰諍論」。

[^17]: 「己」，陵本作「已」。

[^18]: 「己」，陵本作「已」。

[^19]: 「辦」，大正、陵本作「功」。

[^20]: 「五卷」，披尋記原作「九卷」。

[^21]: 「於」，大正作「於依」。
