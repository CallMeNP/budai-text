# 瑜伽師地論科句披尋記卷第四十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地初持瑜伽處戒品第十之三**

玄二、別辨七戒7　黃一、難行戒3　宇一、徵

**云何菩薩難行戒？**

宇二、標

**當知此戒略有三種。**

宇三、釋3　宙一、棄捨增上

**謂諸菩薩，現在具足大財、大族自在增上，棄捨如是大財、大族自在增上，受持菩薩淨戒律儀。是名菩薩第一難行戒。**

宙二、於難無虧

**又諸菩薩受淨戒已，若遭急難乃至失命，於所受戒尚無少闕，何況全犯。是名菩薩第二難行戒。**

宙三、恆無失念

**又諸菩薩，如是如是遍於一切行住作意，恆住正念，常無放逸，乃至命終於所受戒無有誤失，尚不犯輕，何況犯重。是名菩薩第三難行戒。**

　　如是如是遍於一切行住作意等者：如前所說五支所攝不放逸行，今唯依二而作是說。謂先時所作不放逸行、俱時隨行不放逸行。謂我定當如如所應行，如如所應住，如是如是行，如是如是住，令無所犯；乃至廣說如如所應行，如如所應住，如是如是行，如是如是住，不起毀犯。由是此說如是如是遍於一切行住作意，義應準知。

黃二、一切門戒3　宇一、徵起

**云何菩薩一切門戒？**

宇二、標列

**當知此戒略有四種。一者、正受戒，二者、本性戒，三者、串習戒，四者、方便相應戒。**

宇三、隨釋4　宙一、正受戒

**正受戒者，謂諸菩薩受先所受三種菩薩淨戒律儀。即律儀戒、攝善法戒、饒益有情戒。**

宙二、本性戒

**本性戒者，謂諸菩薩住種性位，本性仁賢，於相續中，身語二業恆清淨轉。**

　　本性戒等者：謂諸菩薩六處殊勝有如是相，從無始世展轉傳來，法爾所得，是名本性住種性。於此位中，雖未串習三種淨戒，然性仁慈，於諸有情不極損惱；又性賢善，於同法者易可共住；是名本性仁賢。約所依身，名為相續，從無始來流轉不息故。此說菩薩戒波羅蜜多種性相，如其所說，當知身語二業恆清淨轉。

宙三、串習戒

**串習戒者，謂諸菩薩昔餘生中，曾串修習如先所說三種淨戒。由宿因力所任**[^1]**持故，於現在世一切惡法不樂現行，於諸惡法深心厭離；樂修善行，於善行中深心欣慕。**

宙四、方便相應戒

**方便相應戒者，謂諸菩薩依四攝事，於諸有情身語意**[^2]**業恆相續轉。**

　　方便相應戒等者：約四攝事，說名方便。此復有四，一、隨攝方便，二、能攝方便，三、令入方便，四、隨轉方便。方便所攝身語意業，於諸有情能正攝受、調伏、成熟，由是故名方便相應戒。如力種性品說。（陵本三十八卷二十二頁3175）

黃三、善士戒3　宇一、徵

**云何菩薩善士戒？**

宇二、標

**當知此戒略有五種。**

宇三、列

**謂諸菩薩自具尸羅，勸他受戒，讚戒功德，見同法者深心歡喜，設有毀犯如法悔除。**

　　自具尸羅等者：謂自離殺生乃至離邪見，是名自具尸羅。若以此事勸進他人，是名勸他受戒。若即於彼以無量門稱揚讚述，是名讚戒功德。若見離殺生者乃至離邪見者，深心慶悅，生大歡喜，是名見同法者深心歡喜。如決擇分說。（陵本五十三卷四頁4218）此由善行所攝而受律儀，是故得名善士戒。於五種中，已說前四，餘後一種，如文易知。

黃四、一切種戒3　宇一、徵

**云何菩薩一切種戒？**

宇二、標

**當知此戒以要言之，六種、七種，總十三種。**

　　六種七種總十三種者：此菩薩戒，從其自性乃至清淨，總有九相；然於一切相中分數漸增，乃至最後增為十種，如文可知。今於此中一切種相，依次第數，增六、增七皆此所攝，是故說言六種、七種，總十三種。由是次第乃至增十，總成九相。

宇三、釋2　宙一、六種

**言六種者，一、迴向戒，迴向大菩提故。二、廣博戒，廣攝一切所學處故。三、無罪歡喜處戒，遠離耽著欲樂、自苦二邊行故。**

　　三無罪歡喜處戒等者：遠離耽著歡樂行邊，由是得名無罪處戒；遠離受用自苦行邊，由是得名歡喜處戒。

**四、恆常戒，雖盡壽命亦不棄捨所學處故。五、堅固戒，一切利養恭敬、他論、本隨煩惱不能伏故、不能奪故。**

　　五堅固戒等者：謂此淨戒不為一切之所摧伏，不為一切之所引奪，名堅固戒。言一切者，略有三種。謂一切利養恭敬、一切外道異論、一切本隨煩惱。由堅力持，說不能伏；由具勝解，說不能奪。

**六、尸羅莊嚴具相應戒，具足一切戒莊嚴故。尸羅莊嚴如聲聞地應知其相。**

　　六尸羅莊嚴具相應戒等者：聲聞地中作如是言：問：何緣世尊宣說尸羅名莊嚴具？答：諸餘世間耳環、指環、腕釧、臂釧及以寶印、金銀、鬘華妙莊嚴具。若有成就幼稚、黑髮、少年、盛壯、姝妙形色而服飾之，少增妙好。乃至廣說戒莊嚴具，於一切類、於一切時，若有服者皆為妙好。是故尸羅名莊嚴具。（陵本二十二卷十三頁1929）

宙二、七種

**言七種者，一、止息戒，遠離一切殺生等故。二、轉作戒，攝一切善故，饒益有情故。三、防護戒，隨護止息轉作戒故。四、大士相異熟戒。**

　　四大士相異熟戒者：即大士相名為異熟。此略有八，一者、壽量具足，二者、形色具足，三者、族姓具足，四者、自在具足，五者、信言具足，六者、大勢具足，七者、人性具足，八者、大力具足。如自他利品釋。（陵本三十六卷一頁2901）由戒是此異熟之因，是故得名大士相異熟戒。

**五、增上心異熟戒。**

　　五增上心異熟戒者：由於尸羅善清淨故，便無憂悔；無憂悔故，歡喜安樂；由有樂故，心得安定。由是得名增上心異熟戒。

**六、可愛趣異熟戒。**

　　六可愛趣異熟戒者：謂由此戒增上力故，唯於可愛趣中受增上生。若在凡地，即於人中生剎帝利大富貴家，若婆羅門大富貴家，若諸長者大富貴家，若生所餘豪貴大富多諸財榖庫藏等家，乃至能生天趣所當生處。若已入地，始從第一極歡喜住，乃至第十最上成滿諸菩薩住，如其所應差別受生。如住品中廣釋。（陵本四十七卷十三頁[^3]3771）由是得名可愛趣異熟戒。

**七、利有情異熟戒。**

　　七利有情異熟戒者：謂諸菩薩由戒為先，修十一種利有情業，於諸有情有哀憐心、有悲愍心、有親愛心。即由如是串習增上力故，於今現在安住自性能利有情，由是得名利有情異熟戒。

黃五、遂求戒4　宇一、徵

**云何菩薩遂求戒？**

宇二、標

**當知此戒略有八種。**

宇三、釋2　宙一、由審思惟2　洪一、舉於自所

**謂諸菩薩自諦思惟：如我希求勿彼於我現行斷命，不與而取，穢欲邪行，虛妄，離間，麤惡，綺語，手塊杖等諸非愛觸加害於我。我求是已，他若相違而現行者，我求不遂、我意不悅。**

洪二、例於他所

**如我希求，他亦如是。勿我於彼現行斷命，廣說乃至惡觸加害；彼求是已，我若相違而現行者，彼求不遂、彼意不悅。我之所作，若有令他所求不遂、意不悅者，何現行為。**

宙二、令不現行

**菩薩如是審思惟已，命難因緣亦不於他現行八種所求不遂、不悅意事。**

宇四、結

**如是八種，說名菩薩遂求戒。**

　　勿彼於我現行斷命等者：謂於身語惡不善業有所造作，是名現行。此中前七不善業道，如文易知。諸非愛觸，略有八種。謂手觸觸、塊觸觸、杖觸觸、刀觸觸、冷觸觸、煖觸觸、饑觸觸、渴觸觸。如意地說。（陵本三卷十四頁250）今舉前三，等取所餘，故置等言。

黃六、二世樂戒4　宇一、徵

**云何菩薩此世他世樂戒？**

宇二、標

**當知此戒略有九種。**

宇三、釋2　宙一、別列二類2　洪一、四種

**謂諸菩薩為諸有情於應遮處而正遮止，於應開處而正開許，是諸有情應攝受者正攝受之，應調伏者正調伏之，菩薩於中身語二業常清淨轉，是則名為四種淨戒。**

　　為諸有情於應遮處而正遮止等者：謂諸有情，若有所作能往惡趣，或障善趣，或障如法所得利養，或障壽命，或障沙門，如是等類，如來遮制不令現行，名應遮處。與此相違，名應開處。菩薩見已，應正遮止、或正開許。若諸菩薩於諸有情增上攝受，或攝取攝受，彼諸有情如其所應，說名應攝受者。攝受品中廣釋其相。（陵本四十八卷二十六頁3898）又於所犯若有過失違犯，或應訶責、或應治罰、或應驅擯，是名應調伏者。菩薩於此諸有情類，隨攝受儀、隨菩薩儀正攝受之，以調伏法正調伏之；不行欺誑，所言誠諦，遠離一切殺縛、捶打、治罰、逼迫、斷截等事；於他毀犯雖有訶責、擯罰，然懷親愛無損惱心；由是說言身語二業常清淨轉。

洪二、五種

**復有所餘施、忍、精進、靜慮、般若波羅蜜多俱行淨戒，則為五種。**

宙二、總明九種

**總說名為九種淨戒。**

宇四、結

**如是菩薩所有淨戒，能令自他現法後法皆得安樂，是故說名菩薩此世他世樂戒。**

黃七、清淨戒4　宇一、徵

**云何菩薩清淨戒？**

宇二、標

**當知此戒略有十種。**

宇三、釋10　宙一、初善受戒

**一者、初善受戒。唯為沙門三菩提故，非為命故。**

　　初善受戒等者：此說菩薩意樂增上，為法出家，不為活命；求大菩提，非為不求；為求沙門、為求涅槃，非為不求。由是得名初善受戒，從其最初意樂善故。言三菩提，猶云正覺，如前所說為求大菩提故。

宙二、不沈舉戒

**二者、不太沈戒。於違犯時，遠離微薄生悔愧故；及不太舉戒，遠離非處生悔愧故。**

　　不太沈戒不太舉戒等者：沈謂惛沈，舉謂掉舉。由惛沈故，順生煩惱、壞斷加行。由掉舉故，起惡尋思，心生躁擾。由戒加行，善修治心，遠離惛掉，是故得名不太沈戒、不太舉戒。謂有毀犯，速能還淨，發起猛利惡作及慚愧故，於犯不犯能正了知，不於非處生惡作及慚愧故。

宙三、離懈怠戒

**三者、離懈怠戒。於睡眠樂、倚樂、臥樂不耽著故，晝夜勤修諸善品故。**

宙四、離放逸戒

**四者、離諸放逸所攝受戒。修習如前所說五支不放逸故。**

宙五、正願戒

**五者、正願戒。遠離利養恭敬貪故，不願生天，而自要期修梵行故。**

　　正願戒等者：謂於現在不為貪求利養恭敬，又於未來不願往生天魔王宮受諸妙欲，唯為要期正修梵行，由是得名正願戒。言梵行者，謂八聖支道，及與遠離非正梵行習婬欲法。如攝異門分說。（陵本八十三卷三頁6283）

宙六、具軌則戒

**六者、軌則具足所攝受戒。於諸威儀所作眾事善品加行妙善圓滿，如法身語正現行故。**

　　軌則具足所攝受戒等者：此中軌則略有三種，謂於威儀路，或於所作事，或於善品加行處所，是即律儀戒中軌則圓滿。如聲聞地說。（陵本二十二卷三頁1895）由是軌則隨順世間，不越世間；隨順毗奈耶，不越毗奈耶。若能如所說相悉皆具足，是名如法現行身語，由是得名軌則具足所攝受戒。

宙七、具淨命戒

**七者、淨命具足所攝受戒。離矯詐等一切邪命過失法故。**

宙八、離二邊戒

**八者、離二邊戒。遠離受用欲樂、自苦二邊法故。**

宙九、永出離戒

**九者、永出離戒。遠離一切外道見故。**

　　永出離戒等者：諸外道類皆執實我，名外道見。依世間道雖能離欲，乃至上生非想非非想處，然非真實究竟能解脫故。遠離彼見，依淨尸羅，得定、修慧，能永出離，由是得名永出離戒。

宙十、無損失戒

**十者、於先所受無損失戒。於先所受菩薩淨戒無闕減故，無破壞故。**

　　於先所受無損失戒等者：戒無虧損，名無闕減。戒不棄捨，名無破壞。

宇四、結

**如是十種，是名菩薩清淨戒。**

　　如是十種名菩薩清淨戒者：聲聞地說：尸羅律儀，由十因緣，當知虧損；即此相違十因緣故，當知圓滿。云何十種虧損因緣？一者、最初惡受尸羅律儀，二者、太極沈下，三者、太極浮散，四者、放逸懈怠，五者、發起邪願，六者、軌則虧損所攝，七者、淨命虧損所攝，八者、墮在二邊，九者、不能出離，十者、所受失壞。（陵本二十二卷八頁1911）今此十種文義正同，唯二、三、四開合有異，如文易了。當知此與聲聞共學，是故亦名菩薩清淨戒。

天二、總明藏攝2　地一、攝受當果

**如是菩薩大尸羅藏，能起當來大菩提果。謂依此故，菩薩淨戒波羅蜜多得圓滿已，現證無上正等菩提。**

地二、常獲五利2　玄一、標

**乃至未證無上菩提，依此無量菩薩戒藏正勤修習，常能獲得五種勝利。**

玄二、列

**一者、常為十方諸佛護念。二者、將捨命時，住大歡喜。**

　　將捨命時住大歡喜者：謂自了知戒增上力，當生善趣，不往惡趣。無惡趣畏，故住歡喜。

**三者、身壞已後，在在所生，常與淨戒若等若增諸菩薩眾為其同分、為同法侶、為善知識。**

　　常與淨戒若等若增菩薩眾等者：等謂平等，無勝劣故。增謂增上，即勝異名。同勤修學菩提資糧，說名同分。同修六種波羅蜜多，名同法侶。於所化生能為善友，名善知識。

**四者、成就無量大功德藏，能滿淨戒波羅蜜多。五者、現法後法常得成就自性淨戒，戒成其性。**

　　常得成就自性淨戒戒成其性者：謂諸菩薩，在在生處不捨菩薩淨戒律儀，防護淨戒令能無犯，是名成就自性淨戒。若入第二增上戒住，於此住中性戒具足，極少邪惡業道所攝諸惡犯戒尚不現行，況中上品，是名戒成其性。

亥二、攝屬所作4　天一、略標列

**如是如上所說一切自性戒等九種尸羅，當知三種淨戒所攝。謂律儀戒、攝善法戒、饒益有情戒。**

天二、舉要義

**如是三種菩薩淨戒，以要言之，能為菩薩三所作事。謂律儀戒能安住其心，攝善法戒能成**[^4]**熟自佛法，饒益有情戒能成熟有情。**

天三、攝一切

**如是總攝一切菩薩所應作事。所謂欲令現法樂住安住其心，身心無倦，成熟佛法、成熟有情。**

天四、結共學2　地一、顯唯爾所

**如是菩薩唯有爾所菩薩淨戒，唯有爾所淨戒勝利，唯有爾所淨戒所作。除此無有若過若增。**

地二、明一切共

**過去菩薩求大菩提，已於中學；未來菩薩求大菩提，當於中學；普於十方無邊無際諸世界中現在菩薩求大菩提，今於中學。**

**本地分中菩薩地初持瑜伽處忍品第十一**

酉三、忍度（即忍品）4　戌一、徵

**云何菩薩忍波羅蜜多？**

戌二、列2　亥一、嗢柁南

**嗢柁南曰：**

　**自性一切難　一切門善士　一切種遂求　二世樂清淨**

　**如是九種相　是名略說忍**

亥二、長行

**謂九種相忍，名為菩薩忍波羅蜜多。一、自性忍，二、一切忍，三、難行忍，四、一切門忍，五、善士忍，六、一切種忍，七、遂求忍，八、此世他世樂忍，九、清淨忍。**

戌三、釋3　亥一、自性忍3　天一、徵

**云何菩薩自性忍？**

天二、釋

**謂諸菩薩或思擇力為所依止，或由自性堪忍怨害，遍於一切皆悉**[^5]**堪忍、普於一切皆能堪忍。由無染心，純悲愍故，能有堪忍。**

天三、結

**當知此則略說菩薩忍之自性。**

　　云何菩薩自性忍等者：下說菩薩一切忍是忍種類，今說自性是其體相，隨應攝彼，其義當知。言思擇力為所依止者，謂於一切忍。言自性堪忍怨害者，謂於耐他怨害忍。如前忍波羅蜜多種性相說。（陵本三十五卷五頁2838）遍於一切皆悉堪忍者，當知此由思擇力。謂一切法、一切苦、一切怨害，名為一切。普於一切皆能堪忍者，當知此由自性、或思擇力。謂一切苦、一切怨害，名為一切。言由無染心者，謂依思擇力。言純悲愍者，謂由性堪忍。總攝為一，名自性忍。

亥二、一切忍2　天一、徵

**云何菩薩一切忍？**

天二、釋2　地一、標列種類2　玄一、二種

**當知此忍略有二種。一、依在家品忍，二、依出家品忍。**

玄二、三種

**當知依此二種品忍各有三種。一、耐他怨害忍，二、安受眾苦忍，三、法思勝解忍。**

地二、隨釋三種3　玄一、耐他怨害忍3　黃一、徵

**云何菩薩耐他怨害忍？**

黃二、釋2　宇一、辨相2　宙一、正審思擇3　洪一、於自所

**謂諸菩薩猛利無間種種長時從他怨害所生眾苦現在前時，應如是學：如此是我自業過耳，由我先世自造種種不淨業故，今受如是種種苦果。**

　　謂諸菩薩猛利無間種種長時等者：此顯菩薩不捨生死，流轉相續，即於其中遭怨害苦，故作是說。

**我今於此無義利苦**[^6]**若不忍者，復為當來大苦因處。**

　　無義利苦者：於生死中無義無利，是名無義利苦。如說一切有情無始生死，空無義利故。

**我若於此大苦因法隨順轉者，便為於己**[^7]**自作非愛，便為於己**[^8]**自生結縛，便為於己**[^9]**自興怨害，非是於他。**

　　於此大苦因法隨順轉者：謂由不忍為因，有生死苦，是名大苦因法。當知不忍，瞋為自體。即於彼法若生若長安住愛樂，名隨順轉。

洪二、於自他所

**又自他身所有諸行，一切皆用性苦為體。彼無知故，於我身中性苦體上更增其苦；我既有知，何宜於彼性苦體上重加其苦。**

洪三、於聲聞所

**又**[^10]**諸聲聞多分唯修自義利行，尚不應起能生自他眾苦不忍，何況我今正為勤修他義利行而生不忍。**

宙二、勤修五想4　洪一、標

**菩薩如是正思擇已，勤修五想，於怨親中、劣等勝品、有樂有苦、具德具失諸有情所，能忍一切怨害之苦。**

洪二、徵

**云何五想？**

洪三、列

**一、宿生親善想，二、隨順唯法想，三、無常想，四、苦想，五、攝受想。**

洪四、釋5　荒一、宿生親善想2　日一、徵

**云何菩薩於有怨害諸有情所，修習宿生親善之想？**

日二、釋2　月一、修親善想

**謂諸菩薩應如是學：非易可得少分有情，經歷長世昔餘生中，未曾為我若父、若母、兄弟、姊妹、親教、軌範、尊似尊等。**

　　非易可得少分有情等者：如世尊言：我不觀見如是種類有情可得。無始世來經歷生死，長時流轉，不互相為或父、或母、兄弟、姊妹，若軌範師，若親教師，若餘尊重，似尊重者。由是因緣，一切怨品，無不皆是我之親品。如聲聞地說。（陵本三十卷十九頁2544）與此義同。

月二、依想堪忍

**如是如理正思惟故，於有怨害諸有情所捨怨憎想，住親善想。依親善想，於諸怨害悉能堪忍。**

荒二、隨順唯法想2　日一、徵

**云何菩薩於有怨害諸有情所，修習隨順唯法之想？**

日二、釋2　月一、修唯法想

**謂諸菩薩應如是學：依託眾緣，唯行唯法，此中都無我及有情、命者、生者，是其能罵、能瞋、能打、能弄、能訶，或是所罵、所瞋、所打、所弄、所訶。**

　　依託眾緣唯行唯法等者：如說緣性緣起所緣，謂於三世唯行、唯法、唯事、唯因、唯果，墮正道理。唯有諸法能引諸法，無有作者及以受者。是故我及有情、命者、生者，能罵、所罵、能瞋、所瞋、能打、所打、能弄、所弄、能訶、所訶，唯有音聲、唯有名字，即依此義，故說都無。

月二、依想堪忍

**如是如理正思惟故，於有怨害諸有情所捨有情想，住唯法想。依唯法想，於諸怨害悉能堪忍。**

荒三、無常想2　日一、徵

**云何菩薩於有怨害諸有情所，修無常想？**

日二、釋2　月一、修無常想

**謂諸菩薩應如是學：諸有有情若生若長，一切無常，皆是死法。極報怨者，謂斷彼命。是諸有情命念念斷，智者何緣復欲更斷。如是生**[^11]**死性無常法諸有情上，其有智者尚不應起有染濁心，況當以手、塊杖加害，何況一切永斷其命。**

　　尚不應起有染濁心者：謂不應起惡意分別，欲為損害故。

月二、依想堪忍

**如是如理正思惟故，捨常堅想，安住無常不堅固想。依無常想，於諸怨害悉能堪忍。**

荒四、苦想2　日一、徵

**云何菩薩於有怨害諸有情所，修習苦想？**

日二、釋2　月一、修習苦想2　盈一、於諸有情

**謂諸菩薩應如是觀：若**[^12]**諸有情大興盛者，尚為三苦常所隨逐，所謂行苦、壞苦、苦苦，況諸有情住衰損者。**

盈二、於苦有情

**如是觀已，應如是學：我今於此苦常隨逐諸有情所，應勤方便令離眾苦，不應於彼重加其苦。**

　　況諸有情住衰損者者：有情自體有多衰損差別可得，謂無病衰損[^13]、壽命衰損、眷屬衰損。由是因緣，於現法中住諸苦惱，是名住衰損者。

月二、依想堪忍

**如是如理正思惟故，斷滅樂想，生起苦想。依此苦想，於諸怨害悉能堪忍。**

　　斷滅樂想生起苦想者：謂於有漏有情，如實觀察勝義唯苦，尚不見其常住安樂，何況於彼有苦有情。由是因緣，故於一切斷滅樂想，生起苦想。

荒五、攝受想2　日一、徵

**云何菩薩於有怨害諸有情所，修攝受想？**

日二、釋2　月一、修攝受想

**謂諸菩薩應如是學：我為一切有情之類發菩提心，攝受一切有情之類皆為親眷，我應為彼作諸義利。我今不應本於有情欲作義利，而當於彼不忍怨害，作非義利。**

月二、依想堪忍

**如是如理正思惟故，於有怨害諸有情所滅除他想，住攝受想。依攝受想，於諸怨害悉能堪忍。**

　　滅除他想住攝受想者：由諸菩薩攝諸有情以為自體，是故於彼滅除他想，住攝受想。

宇二、釋名2　宙一、徵

**云何名忍？**

宙二、釋

**自無憤勃，不報他怨，亦不隨眠流注恆續，故名為忍。**

黃三、結

**是名菩薩耐他怨害忍。**

　　云何名忍等者：謂諸菩薩性於他所遭不饒益，無恚害心，亦不反報，是名自無憤勃，不報他怨。若他諫謝，速能納受，終不結恨、不久懷怨，是名亦不隨眠流注恆續。當知此約菩薩性能堪忍，說此忍名。

玄二、安受眾苦忍3　黃一、徵

**云何菩薩安受眾苦忍？**

黃二、釋3　宇一、如理思惟2　宙一、於過去世

**謂諸菩薩應如是學：我從昔來依欲行轉，常求諸欲，故意思擇為諸苦因，追求種種苦性諸欲。於追求時，忍受無量猛利大苦。所謂種種徇**[^14]**利、務農、勤王等事。如是追求無義苦時，令我具受種種大苦，皆由無智思擇過失。**

宙二、於現在世

**我今為求能引安樂最勝善品，尚應思擇忍受百千俱胝大苦，況少小苦而不忍受。**

　　依欲行轉等者：謂依欲界諸行，心、意、識生，是名依欲行轉。受用欲塵為境界故，於五妙欲恆起追求，是名常求諸欲。起不如理作意，思惟其相及與隨好，是名故意思擇。由是因緣，令心流漏，發生種種惡不善法，是故說彼為諸苦因。

宇二、能忍眾苦4　宙一、標

**如是如理正思惟故，為求菩提，悉能忍受一切事苦。**

宙二、徵

**云何名為一切事苦？**

宙三、列

**當知此苦略有八種。一、依止處苦，二、世法處苦，三、威儀處苦，四、攝法處苦，五、乞行處苦，六、勤劬**[^15]**處苦，七、利他處苦，八、所作處苦。**

宙四、釋8　洪一、依止處苦2　荒一、顯處

**依止處苦者，依謂四依。由依此故，於善說法毗奈耶中出家受具，成苾芻分。所謂衣服、飲食、臥具、病緣醫藥供身什**[^16]**物。**

荒二、明忍

**菩薩於此若得麤弊、尠少、稽留、輕懱不敬，不生憂悒，不由此緣精進懈廢。如是名為菩薩忍受依止處苦。**

　　依謂四依等者：一者、衣服，二者、飲食，三者、臥具，四者、病緣醫藥供身什物，是為四依。於此四依得非上妙，名得麤弊。得非眾多，名得尠少。他或於此不速疾施，是名稽留。不恭敬施，是名輕懱不敬。聲聞地說：又應如是自持其心往施主家。豈有出家往詣他所，要望他施非不惠施，要望他敬非不恭敬，要多非少，要妙非麤，要當速疾而非遲緩。（陵本二十三卷[^17]十一頁1978）由是道理，菩薩於此不生憂悒。

洪二、世法處苦2　荒一、顯處2　日一、標列

**世法處苦者，當知世法略有九種。一、衰，二、毀，三、譏，四、苦，五、壞法壞，六、盡法盡，七、老法老，八、病法病，九、死法死。**

日二、名苦

**如是世法若總若別會遇現前，能生眾苦，此即名為世法處苦。**

荒二、明忍

**菩薩觸對如是眾苦，思擇忍受，不由此緣精進懈廢，如是名為菩薩忍受世法處苦。**

　　當知世法略有九種等者：供養親近無量品說：依世八法，有八種苦。一、壞法壞時苦，二、盡法盡時苦，三、老法老時苦，四、病法病時苦，五、死法死時苦，六、無利苦，七、無譽苦，八、有譏苦。（陵本四十四卷十三頁3583）此說有九，增苦可知。初之四種，八世法攝。今說彼苦，故唯取四。次之二種，外無常攝。後之三種，內無常攝。

洪三、威儀處苦2　荒一、顯處

**威儀處苦者，當知即是行住坐臥四種威儀。菩薩於中若行、若坐，晝**[^18]**夜恆時從諸障法淨修其心，終不非時脅著床座、草敷、葉敷。**

荒二、明忍

**菩薩於此疲所生苦悉能忍受，不由此緣精進懈廢，如是名為菩薩忍受威儀處苦。**

　　終不非時脅著床座草敷葉敷者：謂於大床、或小繩床、或草葉座端身而坐，推度時日，終不以背或以其脅，依倚大床、或小繩床、或壁、或樹、草葉座等。如聲聞地說。（陵本二十五卷二十頁2152）此應準知。

洪四、攝法處苦2　荒一、顯處2　日一、標

**攝法處苦者，當知攝法略有七種。**

日二、列

**一、供事三寶；二、供事尊長；三、諮受正法；四、既諮受已，廣為他說；五、以大音聲吟詠、讚誦；六、獨處空閑，無倒思惟、稱量、觀察；七、修習瑜伽作意所攝若止、若觀。**

荒二、明忍

**菩薩於此七種攝法，勇猛劬勞所生眾苦悉能忍受，不由此緣精進懈廢，如是名為菩薩忍受攝法處苦。**

洪五、乞行處苦2　荒一、顯處2　日一、總標

**乞行處苦者，當知此苦略有七種。**

日二、列釋

**一者、自誓毀形，剃鬚髮等，棄捨世俗諸相好故。二者、自誓毀色，受持改變壞色衣故。三者、進止云為皆不縱任，遊涉世間，一切行住自兢攝故。四者、依他活命，捨商農等世間事業，從他所得而存濟故。五者、盡壽從他求衣服等，於所獲得非法珍財、久所貯積不受用故。六者、盡壽遮止人間諸欲，離非梵行婬欲法故。七者、盡壽遮止人間嬉戲，捨離觀聽、歌舞、笑戲、倡妓**[^19]**等故，及離與己**[^20]**親友同齡笑戲、歡娛、攜從等故。**

荒二、明忍

**如是等類，因乞求行所有艱辛所生眾苦，菩薩一切皆能忍受，不由此緣精進懈廢，如是名為菩薩忍受乞行處苦。**

　　當知此苦略有七種等者：修所成地說：由剃除鬚髮故，捨俗形好故，著壞色衣故，應自觀察形色異人。如是名為觀察誓受下劣形相。於行住坐臥語默等中，不隨欲行；制伏憍慢往趣他家，審正觀察遊行乞食。如是名為觀察誓受下劣威儀。又正觀察從他獲得無所蓄積諸供身具，如是名為觀察誓受下劣眾具。由此五相，當知是名初處觀察。又善說法毗奈耶中，諸出家者所受尸羅，略捨二事之所顯現。一者、棄捨父母、妻子、奴婢、僕使、朋友、眷屬、財榖珍寶等所顯。二者、棄捨歌舞、倡妓、笑戲、歡娛、遊縱、掉逸、親愛聚會，種種世事之所顯現。（陵本二十卷十三頁[^21]1755）由是當知，此初五種，誓受下劣形相、威儀、眾具所攝；後之二種，誓受禁制尸羅所攝。

洪六、勤劬處苦

**勤劬處苦者，謂諸菩薩勤修善品劬勞因緣，發生種種身心疲惱悉能忍受，不由此緣精進懈廢，如是名為菩薩忍受勤劬處苦。**

洪七、利他處苦2　荒一、指事

**利他處苦者，謂諸菩薩修十一種利有情業，如前應知。**

荒二、明忍

**由彼所生種種憂苦，菩薩一切皆能忍受，不由此緣精進懈廢，如是名為菩薩忍受利他處苦。**

　　修十一種利有情業等者：戒品中說：由十一相，名住一切種饒益有情戒。（陵本四十卷八頁3280）如彼廣說應知。

洪八、所作處苦

**所作處苦者，謂諸菩薩或是出家，便有營為衣鉢等業；或是在家，便有無倒商賈、營農、仕王等業。由此發生種種勤苦，菩薩一切皆能忍受，不由此緣精進懈廢，如是名為菩薩忍受所作處苦。**

宇三、忍苦勝利

**又諸菩薩雖觸眾苦，而於無上正等菩提，未正勤修能正勤修，已正勤修能無退轉，常勤修習，無變異意、無雜染心。**

黃三、結

**是名菩薩安受眾苦忍。**

玄三、法思勝解忍3　黃一、徵

**云何菩薩法思勝解忍？**

黃二、釋2　宇一、依處3　宙一、標

**謂諸菩薩於一切法能正思擇，由善觀察勝覺慧故，能於八種生勝解處善安勝解。**

宙二、徵

**云何八種生勝解處？**

宙三、列

**一、三寶功德處，二、真實義處，三、諸佛菩薩大神力處，四、因處，五、果處，六、應得義處，七、自於彼義得方便處，八、一切所知、所應行處。**

　　由善觀察勝覺慧故等者：此中覺慧，謂能簡擇俱生之慧。如攝異門分說。（陵本八十三卷十頁6307）此中八種生勝解處，如前力種性品別釋應知。（陵本三十八卷七頁3117）

宇二、因緣

**又此勝解由二因緣，於彼諸處能善安立。一、長時串習故；二、證善淨智故。**

黃三、結

**是名菩薩法思勝解忍。**

　　由二因緣等者：力種性品亦說：由二因緣具多勝解。一者、多修勝解故；二者、積集猛利忍故。（陵本三十八卷八頁3120）文別義同。

亥三、難行忍等2　天一、結前生後

**如是菩薩依此二品一切忍故，當知廣開難行忍等諸相差別。**

天二、別釋七忍7　地一、難行忍3　玄一、徵

**云何菩薩難行忍？**

玄二、標

**當知此忍略有三種。**

玄三、釋3　黃一、於羸劣所

**謂諸菩薩，能於羸劣諸有情所，忍彼所作不饒益事。是名第一難行忍。**

黃二、於臣隸所

**若諸菩薩居尊貴位，於自臣隸不饒益事堪能忍受。是名第二難行忍。**

黃三、於卑賤所

**若諸菩薩，於其種姓卑賤有情，所作增上不饒益事堪能忍受。是名第三難行忍。**

地二、一切門忍3　玄一、徵

**云何菩薩一切門忍？**

玄二、標

**當知此忍略有四種。**

玄三、列

**謂諸菩薩，於親所作不饒益事，於怨所作不饒益事，於中所作不饒益事，悉能堪忍；及於彼三劣等勝品不饒益事皆能忍受。**

　　及於彼三劣等勝品等者：謂親怨中三種有情所作不饒益事，有劣等勝品差別故。

地三、善士忍3　玄一、徵

**云何菩薩善士忍？**

玄二、標

**當知此忍略有五種。**

玄三、列2　黃一、先見勝利

**謂諸菩薩，先於其忍見諸勝利。謂能堪忍補特伽羅，於當來世無多怨敵、無多乖離、有多喜樂、臨終無悔、於身壞後當生善趣天世界中。**

黃二、自堪忍等

**見勝利已，自能堪忍，勸他行忍，讚忍功德，見能行忍補特伽羅慰意慶喜。**

　　當知此忍略有五種等者：謂見勝利為一，自能堪忍為二，勸他行忍為三，讚忍功德為四，見能行忍慰意慶喜為五。依如是義，名善士忍，如是種類善行攝故。

地四、一切種忍3　玄一、徵

**云何菩薩一切種忍？**

玄二、標

**當知此忍，六種、七種，總十三種。**

玄三、釋2　黃一、六種2　宇一、徵

**云何六種？**

宇二、釋6　宙一、由怖畏

**謂諸菩薩，了知不忍非愛異熟，由怖畏故，勤修行忍。**

　　了知不忍非愛異熟者：謂知不忍為因，當受非愛異熟果故。如前已說，我若於此大苦因法隨順轉者，便為於己自作非愛，便為於己自生結縛，便為於己自興怨害。其義應知。

宙二、由親善

**於諸有情有哀憐心、有悲愍心、有親愛心，由親善故，勤修行忍。**

宙三、由欲樂

**於其無上正等菩提猛利欲樂，為圓滿忍波羅蜜多，由是因緣，勤修行忍。**

宙四、由法受

**如世尊說：夫出家者，具忍辱力。由是因緣，不應出家受具足戒而行不忍，由法受故，勤修行忍。**

　　由法受故者：謂受具足戒時，自發期心，於律儀戒堪忍領受。由是因緣，於自相續律儀隨轉，是名法受。

宙五、由串習

**種性具足，先串習忍，於今現在安住自性，故能修忍。**

宙六、由諦察

**知一切法遠離有情，唯見諸法無戲論性，諦察法故，能修行忍。**

黃二、七種2　宇一、徵起

**云何七種？**

宇二、列釋

**謂於一切不饒益忍。從一切忍。**

　　一切不饒益忍從一切忍者：能忍劣等勝品不饒益事，名於一切不饒益忍。忍怨親中一切有情所作不饒益事，是名從一切忍。

**一切處忍，謂於屏處及大眾前皆能修忍。一切時忍，謂晝初分，若晝中分，若晝後分，若夜，若日，若去來今，若病不病，若臥，若起，常能修忍。由身行忍，不捶打故。由語行忍，不出一切非愛言故。由意行忍，不憤發故，不持汙濁惡意樂故。**

地五、遂求忍2　玄一、徵

**云何菩薩遂求忍？**

玄二、釋2　黃一、略標列3　宇一、列三種

**當知此忍略有八種。謂諸菩薩，於諸有苦來求索者惡**[^22]**逼能忍。於極凶暴上品惡業諸有情所，依法大悲不損惱忍。**

　　依法大悲者：菩薩發心，大悲為因，名法大悲。一切所作，唯以大悲而為上首，是名依法大悲。

**於諸出家犯戒者所，依法大悲不損惱忍。**

宇二、列五種

**復有五種耐勤苦忍。謂能堪耐除遣有苦有情眾苦所有勤苦，又能堪耐求法勤苦，又能堪耐法隨法行所有勤苦，又能堪耐即於彼法廣為他說所有勤苦，又能堪耐於諸有情所為、所作正與助伴所有勤苦。**

宇三、結八種

**如是八種，名遂求忍。**

黃二、釋得名

**若於有情有損惱者，由忍故離；若於有情是所求者，由忍故與；是故說此名遂求忍。**

地六、二世樂忍2　玄一、徵

**云何菩薩此世他世樂忍？**

玄二、釋2　黃一、略標列

**當知此忍略有九種。謂諸菩薩住不放逸，於諸善法悉能堪忍；**

　　於諸善法悉能堪忍者：如前所說法思勝解忍應知。

**於諸寒熱悉能堪忍；於諸饑渴悉能堪忍；於蚊蝱觸悉能堪忍；於諸風日悉能堪忍；於蛇蝎觸悉能堪忍；於諸劬勞所生種種若身、若心疲倦憂惱悉能堪忍；於墮生死、生老病死等苦有情，現前哀愍而修行忍。**

黃二、釋得名

**如是菩薩修行忍故，能令自身於現法中得安樂住，不為一切惡不善法之所陵雜；能引後世安樂因緣；亦能令他修行種種現法後法安樂正行。是名此世他世樂忍。**

地七、清淨忍4　玄一、徵

**云何菩薩清淨忍？**

玄二、標

**當知此忍略有十種。**

玄三、列

**謂諸菩薩遇他所作不饒益事、損惱違越，終不返報；亦不意憤；亦無怨嫌意樂相續；恆常現前，欲作饒益，先後無異，非一益已**[^23]**捨而不益；於有怨者自往悔謝；終不令他生疲厭已，然後受謝，恐其疲厭，纔謝便受；於不堪忍，成就增上猛利慚愧；依於堪忍，於大師所，成就增上猛利愛敬；依不損惱諸有情故，於諸有情，成就猛利哀愍愛樂；一切不忍并助伴法皆得斷故，離欲界欲。**

玄四、結

**由此十相，當知菩薩所修行忍清淨無垢。**

　　當知此忍略有十種等者：謂不返報為一，亦不意憤為二，亦無怨嫌為三，恆作饒益為四，悔謝有怨為五，速受他謝為六，成就慚愧為七，成就愛敬為八，成就哀愍為九，離欲界欲為十。言助伴法者，謂恚、害尋伺應知，由說初靜慮地有尋有伺正能對治故。又復當知，此十清淨，決擇分中略攝為二。謂前九種，名思擇力清淨；其第十種，名修習力清淨。思擇力清淨復有四種。一、遠離罪生清淨，二、彼不現行清淨，三、無罪生清淨，四、遠離彼因緣清淨。一種、二種、三種、三種，如其次第。（陵本七十五卷六頁5763）彼說一種，即此不返報他不饒益事，是名遠離罪生清淨。彼說二種，即此亦不意憤及無怨嫌意樂相續，是名彼不現行清淨。彼說三種，即此恆作饒益、自往謝他、速受他謝，是名無罪生清淨。復說三種，即此成就慚愧、愛敬、哀愍，是名遠離彼因緣清淨。

戌四、結

**當知此中，初自性忍，廣說乃至後清淨忍，如是能生廣博無量大菩提果。忍為依止，是諸菩薩能圓滿忍波羅蜜多，能證無上正等菩提。**

　　廣博無量大菩提果者：謂得大菩提果，能於無邊世界施作佛事故。

**本地分中菩薩地初持瑜伽處精進品第十二**

酉四、精進度（即精進品）4　戌一、徵

**云何菩薩精進波羅蜜多？**

戌二、列2　亥一、嗢柁南

**嗢柁南曰：**

**　自性一切難　一切門善士　一切種遂求　二世樂清淨**

**　如是九種相　名略說精進**

亥二、長行

**謂九種相精進，名為菩薩精進波羅蜜多。一者、自性精進，二者、一切精進，三者、難行精進，四者、一切門精進，五者、善士精進，六者、一切種精進，七者、遂求精進，八者、此世他世樂精進，九者、清淨精進。**

戌三、釋8　亥一、自性精進

**云何菩薩自性精進？謂諸菩薩其心勇悍，堪能攝受無量善法，利益安樂一切有情，熾然無間，無有顛倒，及此所起身語意動，當知是名菩薩所行精進自性。**

　　云何菩薩自性精進等者：此中自性，由二相顯。一、由意樂，二、由加行。言意樂者，謂心勇悍，乃至無有顛倒。由心勇悍，能熟自佛法，是故說言攝受無量善法。能熟他有情，是故說言利益安樂一切有情。言加行者，謂此所起身語意動，此即前說精進意樂。身語意三有所造作，是名為動。

亥二、一切精進2　天一、徵

**云何菩薩一切精進？**

天二、釋2　地一、標列種類2　玄一、二種

**謂此精進略有二種。一者、依在家品精進，二者、依出家品精進。**

玄二、三種

**當知依此二品精進，各有三種。一、擐甲精進，二、攝善法精進，三、饒益有情精進。**

地二、隨釋三種3　玄一、擐甲精進2　黃一、徵

**云何菩薩擐甲精進？**

黃二、釋2　宇一、辨行相

**謂諸菩薩，於發加行精進之前，其心勇悍，先擐誓甲：若我為脫一有情苦，以千大劫等一日夜，處那落迦，不在餘趣，乃至菩薩經爾所時，證得無上正等菩提；假使過此百千俱胝倍數時劫，方證無上正等菩提，我之勇悍亦無退屈，於求無上正等菩提非不進趣。既進趣已，勤勇無懈，何況所經時短苦薄。是名菩薩擐甲精進。**

宇二、顯勝利

**若有菩薩於如是相菩薩所有擐甲精進，少起勝解、少生淨信，如是菩薩尚已長養無量勇猛發勤精進大菩提性，何況菩薩成就如是擐甲精進。如是菩薩於求菩提、饒益有情，無有少分難行事業可生怯劣難作之心。**

　　長養無量勇猛發勤精進大菩提性者：此中大菩提性，謂即精進波羅蜜多種性應知。

玄二、攝善法精進2　黃一、徵

**云何菩薩攝善法精進？**

黃二、釋3　宇一、標略義

**謂諸菩薩所有精進，能為施、戒、忍、精進、靜慮、慧波羅蜜多加行，能成辦施、戒、忍、精進、靜慮、慧波羅蜜多。**

宇二、出種類3　宙一、總標

**當知此復略有七種。**

宙二、列釋7　洪一、無動精進

**一、無動精進，一切分別、種種分別、根本煩惱、少分煩惱、一切異論、一切苦觸不傾動故。**

　　無動精進等者：真實義品中說：於一切法離言自性如實知已，達無少法及少品類可起分別。唯取其事，唯取真如。（陵本三十六卷十二頁2950）是即此說一切分別、種種分別無動。戒品中說：又於一切犯戒因緣根本煩惱、少分煩惱忿恨等生，亦不忍受。（陵本四十卷七頁3276）是即此說根本煩惱、少分煩惱無動。所得大乘勝解，不可引奪、不從他緣，由是能摧一切外道異論，是名一切異論無動。他怨害苦、一切事苦皆能堪忍，是名一切苦觸無動。一切事苦，如忍品說應知。（陵本四十二卷八頁3440）

洪二、堅固精進

**二、堅固精進，是殷重加行故。**

洪三、無量精進

**三、無量精進，能現證得一切明處故。**

洪四、方便相應精進

**四、方便相應精進，所應得義無顛倒道隨順而行故，平等通達故。**

　　隨順而行等者：能引義利，名隨順行。不緩不急，殷重修作，是名平等。無倒了知，是名通達。

洪五、無倒精進

**五、無倒精進，為欲證得能**[^24]**引義利所應得義，願所引故。**

洪六、恆[^25]常精進

**六、恆常精進，是無間加行故。**

洪七、離慢精進

**七、離慢精進，由勤精進，離高舉故。**

宙三、總結

**由此七種攝善法精進勤加行故，令諸菩薩速能圓滿波羅蜜多，疾證無上正等菩提。**

宇三、結最勝

**由此精進，是能修證、能成菩提一切善法最勝因緣，餘則不爾。是故如來以種種門，稱讚精進能證無上正等菩提。**

玄三、饒益有情精進2　黃一、徵

**云何菩薩饒益有情精進？**

黃二、釋2　宇一、指

**謂此精進有十一種，如戒品說。**

宇二、辨

**彼說尸羅，此說精進，當知是名彼此差別。**

亥三、難行精進4　天一、徵起

**云何菩薩難行精進？**

天二、略標

**謂此精進略有三種。**

天三、列釋3　地一、離一切想

**若諸菩薩，無間遠離諸衣服想、諸飲食想、諸臥具想及己**[^26]**身想，於諸善法無間修習，曾無懈廢。是名第一難行精進。**

　　無間遠離諸衣服想等者：此顯四種遠離希求之愛，謂衣服愛、飲食愛、臥具愛、有無有愛。聞所成地說：又諸苾芻，顧戀現法身命為依止故，而於衣服、飲食、臥具生希求愛；顧戀後法身命為依止故，而於後有生希求愛；愚於涅槃為依止故，而於無有生希求愛。（陵本十四卷十頁1213）今說菩薩於彼遠離，尚無有想，況希求愛。

地二、盡壽恆行

**若諸菩薩如是精進，盡眾同分，於一切時曾無懈廢。是名第二難行精進。**

地三、平等通達

**若諸菩薩，平等通達功德相應，不緩不急，無有顛倒，能引義利精進成就。是名第三難行精進。**

天四、結因

**如是菩薩難精進力，當知即是緣有情悲，及與般若能攝之因。**

　　當知即是緣有情悲等者：此顯三種難精進力，總能攝受緣有情悲及與般若，名為彼因。

亥四、一切門精進4　天一、徵

**云何菩薩一切門精進？**

天二、標

**謂此精進略有四種。**

天三、列

**一、離染法精進，二、引白法精進，三、淨除業精進，四、增長智精進。**

天四、釋4　地一、離染法精進

**離染法精進者，謂諸菩薩所有精進，能令一切結、縛、隨眠、隨煩惱、纏未生不生，已生斷滅。**

地二、引白法精進

**引白法精進者，謂諸菩薩所有精進，一切善法未生令生，已生令住、令不忘失、增長廣大。**

地三、淨除業精進

**淨除業精進者，謂諸菩薩所有精進，能令三業皆悉清淨，能攝妙善身語意業。**

地四、增長智精進

**增長智精進者，謂諸菩薩所有精進，能集、能增聞思修慧。**

亥五、善士精進3　天一、徵起

**云何菩薩善士精進？**

天二、略標

**謂此精進略有五種。**

天三、列釋5　地一、無所棄捨精進

**一、無所棄捨精進。謂諸菩薩所有精進，不捨一切欲加行故。**

　　不捨一切欲加行故者：不捨一切有情無上正願為所依止，起與利益安樂正加行故。

地二、無退減精進

**二、無退減精進。謂諸菩薩所有精進，如先所受若等若增，發勤精進隨長養故。**

地三、無下劣精進

**三、無下劣精進。謂諸菩薩所有精進，勇猛、熾然、長時、無間精勤策勵，心無怯弱、無退屈故。**

地四、無顛倒精進

**四、無顛倒精進。謂諸菩薩所有精進，能引義利，方便善巧所攝持故。**

地五、勤勇加行精進

**五、勤勇加行精進。謂諸菩薩所有精進，能於無上正等菩提速**[^27]**進趣故。**

亥六、一切種精進4　天一、徵

**云何菩薩一切種精進？**

天二、標

**謂此精進，六種、七種，總十三種。**

天三、釋2　地一、六種3　玄一、徵起

**云何菩薩六種精進？**

玄二、列釋6　黃一、無間精進

**一、無間精進。謂一切時修加行故。**

　　謂一切時修加行故者：時有三種，一、過去，二、未來，三、現在。如是三種，名一切時。

黃二、殷重精進

**二、殷重精進。謂能周備修加行故。**

黃三、等流精進

**三、等流精進。謂先因力所任持故。**

　　謂先因力所任持故者：最初發心，是名先因。彼所等流，名所任持。

黃四、加行精進

**四、加行精進。數數思擇種種善品，正加行故。**

　　數數思擇種種善品正加行故者：依奢摩他，數數觀察淨行所緣，或善巧所緣，或淨惑所緣，是名數數思擇種種善品。於彼所緣數起勝解，數正除遣，名正加行。義如聲聞地說。（陵本三十一卷十頁2580）

黃五、無動精進

**五、無動精進。一切苦觸不能動故，亦不轉成餘性分故。**

　　一切苦觸不能動故等者：寒熱、蚊蝱等觸，是名一切苦觸。不由此緣精進懈廢，名不能動。攝事分說：有堅猛者，由寒熱、蚊蝱等所不能動精進故。（陵本八十五卷二十一頁6481）解深密經說：若諸菩薩捨於大乘相應作意，墮在聲聞、獨覺相應諸作意中，當知是名作意散動。（解深密經三卷十五頁16,701c）與彼相違，應知無動，由是說言不轉餘分。

黃六、無喜足精進

**六、無喜足精進。少分下劣差別證中不喜足故。**

玄三、結名

**菩薩成就如是六種一切種精進，發勤精進故，所以說言：有勢、有勤、有勇、堅猛、於諸善法不捨其軛。**

　　有勢有勤等者：攝事分說：又由五相發勤精進，速證通慧。謂有勢力者，由被甲精進故。有精進者，由加行精進故。有勇悍者，由於廣大法中無怯劣精進故。有堅猛者，由寒熱、蚊蝱等所不能動精進故。有不捨善軛者，由於下劣無喜足精進故。（陵本八十五卷二十一頁6481）如是五相，能攝前說六種精進，是故舉說。

地二、七種2　玄一、徵起

**云何菩薩七種精進？**

玄二、列釋7　黃一、與欲俱行精進

**一、與欲俱行精進。謂諸菩薩所有精進，數於無上正等菩提，猛利欲願隨長養故。**

黃二、平等相應精進

**二、平等相應精進。謂諸菩薩所有精進，能令隨一根本煩惱及隨煩惱，不染汙心、亦不纏心。由此精進，能令菩薩於諸善法等習而住。**

　　平等相應精進等者：此中精進遍不定心及定心位。不定心位，由能念防護意，不令起貪、起瞋、起癡，是名能令隨一根本煩惱不染汙心。於定位中，由能取彼貪欲蓋等諸隨煩惱為過患想，從順障法淨修其心，能令蓋纏未生不生，已生除遣，是名能令隨一彼隨煩惱亦不纏心。由是能令菩薩住正念知及平等捨，是名於諸善法等習而住。

黃三、勝進精進

**三、勝進精進。謂諸菩薩，若為隨一根本煩惱及隨煩惱染心、纏心；為斷如是諸煩惱故，精進勇猛，如滅頭然。**

黃四、勤求精進

**四、勤求精進。謂諸菩薩，勇猛勤求一切明處無厭倦故。**

黃五、修學精進

**五、修學精進。謂諸菩薩，於所學法如應如宜，普於一切法隨法行能成辦故。**

　　普於一切法隨法行等者：法隨法行略有五種。謂如所求、如所受法，身語意業無倒隨轉，正思、正修。力種性品廣說其相。（陵本三十八卷十八頁3158）是名一切法隨法行。

黃六、利他精進

**六、利他精進。謂諸菩薩所有精進，於如前說十一種相，應知其相。**

黃七、善護精進

**七、善護精進。謂諸菩薩所有精進，起正加行，善自防守；若有所犯，如法悔除。**

　　起正加行善自防守等者：如說具足成就五支所攝不放逸行。一、前際俱行不放逸行，二、後際俱行不放逸行，三、中際俱行不放逸行，四、先時所作不放逸行，五、俱時隨行不放逸行。於戒品中別釋其相。（陵本四十卷六頁3270）依彼後二不放逸行，此說起正加行善自防守。依彼初三不放逸行，此說若有所犯，如法悔除。

天四、結

**如是菩薩十三種精進，名一切種精進。**

亥七、遂求及二世樂精進2　天一、指

**菩薩所有遂求精進、此世他世樂精進，如忍應知。**

天二、辨

**其差別者，彼說堪忍，此說菩薩精進勇悍。**

亥八、清淨精進4　天一、徵

**云何菩薩清淨精進？**

天二、標

**謂此精進略有十種。**

天三、列

**一、相稱精進，二、串習精進，三、無緩精進，四、善攝精進，五、應時修習精進，六、通達眾相精進，七、不退弱精進，八、不捨軛精進，九、平等精進，十、迴向大菩提精進。**

天四、釋10　地一、相稱精進3　玄一、標

**若諸菩薩，或為彼彼諸隨煩惱極所逼切，為斷彼彼隨煩惱故，修習種種相稱對治。**

玄二、釋

**謂為對治諸貪欲故，修習不淨；為欲對治諸瞋恚故，修習慈愍；為欲對治諸愚癡故，修習觀察緣性緣起；為欲對治諸尋思故，修習息念；為欲對治諸憍慢故，修界差別。**

玄三、結

**如是等類，是名菩薩相稱精進。**

地二、串習精進

**若諸菩薩，非唯成就始業、初業所有精進；謂為住心教授教誡，非不亦由串習加行、積習加行。是名菩薩串習精進。**

　　非唯成就始業初業所有精進等者：聲聞地說：謂有二種初修業者。一、於作意初修業者，二、淨煩惱初修業者。云何於作意初修業者？謂初修業補特伽羅，安住一緣，勤修作意，乃至未得所修作意，未能觸證心一境性。云何淨煩惱初修業者？謂已證得所修作意，於諸煩惱欲淨其心，發起攝受正勤修習了相作意，名淨煩惱初修業者。（陵本二十八卷十三頁2371）此說精進，於彼二種隨應當知。從他聽聞相應所緣種種方便，名為住心教授教誡。聲聞地說：初修業者，雖於相應所緣境界勤修加行，而有諸蓋數數現行，身心麤重。由是因緣，不能令心速疾得定。（陵本三十一卷六頁2568）由是此說非不亦由串習加行、積習加行。

地三、無緩精進

**若諸菩薩，亦非唯有串習加行、積習加行，為住其心教授教誡；然此始業、初業菩薩，於此加行不緩加行、無間加行、殷重加行。是名菩薩無緩精進。**

　　於此加行不緩加行等者：聲聞地說：云何名為不緩加行？謂無間方便、殷重方便勤修觀行，乃至廣說。（陵本三十一卷七頁2568）此應準知。謂即於此串習加行、積習加行無有緩慢故。

地四、善攝精進

**若諸菩薩從師長所，或自多聞力所持故，無倒而取，為住其心發勤精進。是名菩薩善攝精進。**

　　從師長所等者：謂如善達修瑜伽行諸瑜伽師之所開悟，即如是學，於法、於義不顛倒取，無有我慢，亦不安住自所見取，無邪僻執，是名從師長所無倒而取。義如聲聞地說。（陵本三十一卷八頁2571）如說從師長所無倒而取，如是從自多聞無倒而取，當知亦爾。

地五、應時修習相應精進

**若諸菩薩無倒取已，於應止時，能正修止；於應舉時，能策其心；於應捨時，能正修捨。是名菩薩應時修習相應精進。**

地六、通達眾相精進

**若諸菩薩，於其種種止、舉、捨相，入、住、出相，能善了知、能無忘失、能善通達，無間修作、殷重修作。是名菩薩通達眾相相應精進。**

　　於其種種止舉捨相等者：聲聞地說：云何止相？謂有二種。一、所緣相，二、因緣相。云何舉相？謂由淨妙所緣境界，策勵其心，及彼隨順發勤精進。云何捨相？謂由所緣令心上捨，及於所緣不發所有太過精進。（陵本三十一卷八頁[^28]2572）今說菩薩於此三相能善了知，於諸定地諸行相狀善取、善了，能入諸定，是名入相。又復善取、善了諸行相狀，隨其所欲能住於定，於三摩地無復退失，是名住相。若於入定諸行相狀不復思惟，於不定地分別體相所攝定地不同類法作意思惟，出三摩地，是名出相。義如三摩呬多地說。（陵本十三卷三頁1073）今說菩薩善取彼相，能無忘失，於彼種種證得心一境性，是名能善通達。謂通達三摩地所行影像，唯是其識故。如解深密經說。（三卷三頁16,698a）

地七、不退弱精進

**若諸菩薩聞說種種最極廣大、最極甚深、不可思議、不可度量菩薩精進，不自輕懱，心不怯弱，不於所有少分下劣差別證中而生喜足，不求上進。是名菩薩不退弱精進。**

地八、不捨軛精進

**若諸菩薩，於時時間密護根門、飲食知量、初夜後夜常勤修習悎**[^29]**寤瑜伽、正知而住。於如是類等持資糧能攝受轉，即於其中熾然修習，於能引攝無倒義利，於一切時勤加功用。是名菩薩不捨軛精進。**

地九、平等精進

**若諸菩薩發勤精進，不緩不急，平等雙運；普於一切應作事中，亦能平等殷重修作。是名菩薩平等精進。**

　　平等雙運者：此說奢摩他、毗鉢舍那二種和合平等俱轉，即此說名雙運轉道。聲聞地中顯示其相應知。（陵本三十一卷十六頁2600）由此成辦一切神通所作，名於一切應作事中，亦能平等殷重修作。決擇分說，此名速疾神通清淨故。（陵本七十五卷六頁5764）

地十、迴向大菩提精進

**若諸菩薩一切精進有所為作，無不皆為迴向無上正等菩提。是名菩薩迴向大菩提精進。**

戌四、結

**如是最初自性精進，乃至最後清淨精進，皆得菩薩大菩提果。菩薩依此所有精進，圓滿精進波羅蜜多，能於無上正等菩提速疾已證、當證、今證。**

**瑜伽師地論科句披尋記卷第四十二**

[^1]: 「任」，磧砂、大正、陵本作「住」。

[^2]: 「意」，磧砂、大正、陵本作「善」。

[^3]: 披尋記原無「十三頁」。

[^4]: 磧砂無「成」字。

[^5]: 「悉」，大正作「能」。

[^6]: 「苦」，磧砂作「害」。

[^7]: 「己」，陵本作「已」。

[^8]: 「己」，陵本作「已」。

[^9]: 「己」，陵本作「已」。

[^10]: 「又」，大正作「多」。

[^11]: 「生」，磧砂作「性」。

[^12]: 「若」，磧砂作「苦」。

[^13]: 「無病衰損」，披尋記原作「病衰損」。

[^14]: 「徇」，大正作「殉」。

[^15]: 「劬」，磧砂作「勞」。

[^16]: 「什」，磧砂作「十」。

[^17]: 「二十三卷」，披尋記原作「二十五卷」。

[^18]: 「晝」，陵本作「盡」。

[^19]: 「妓」，大正作「伎」。

[^20]: 「己」，陵本作「已」。

[^21]: 「十三頁」，披尋記原作「十四頁」。

[^22]: 「惡」，磧砂作「要」。

[^23]: 「已」，大正作「己」。

[^24]: 「能」，磧砂作「所」。

[^25]: 「恆」，韓清淨手稿作「極」。

[^26]: 「己」，陵本作「已」。

[^27]: 「速」，大正作「達」。

[^28]: 「八頁」，披尋記原作「九頁」。

[^29]: 「悎」，陵本作「覺」。韓清淨註：改為「悎」。
