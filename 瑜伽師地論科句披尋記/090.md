# 瑜伽師地論科句披尋記卷第九十

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事處擇攝第二之二**

寅二、業種類2　卯一、嗢柁南

**復次，嗢柁南曰：**

**　五二與十三　四業為最後**

卯二、長行2　辰一、標列

**有二種業，一者、重業，二者、輕業。復有二業，一者、增進業，二者、不增進業。復有二業，一者、故思所造業，二者、非故思所造業。復有二業，一者、定所受業，二者、不定所受業。復有二業，一者、異熟已熟業，二者、異熟未熟業。有三種業，謂善業、不善業、無記業。復有三業，謂順樂受業、順苦受業、順不苦不樂受業。復有三業，謂順現法受業、順生受業、順後受業。復有三業，謂學業、無學業、非學非無學業。復有三業，謂見所斷業、修所斷業、無斷業。復有三業，謂三曲業，即身曲等。復有三業，謂三穢業，即身穢等。復有三業，謂三濁業，即身濁等。復有三業，謂三淨業，即身淨等。復有三業，謂三默然業，即身默然等。有四種業，一、黑黑異熟業；二、白白異熟業；三、黑白黑白異熟業；四、不黑不白無異熟業，能盡諸業。**

辰二、隨釋3　巳一、五種二業5　午一、重業輕業2　未一、舉重因緣2　申一、標列

**當知此中，由三因緣令業成重。一、由意樂故；二、由加行故；三、由田故。**

申二、隨釋3　酉一、由意樂

**由意樂者，謂由猛利纏等所作，於同法者見已歡喜，於彼隨法多隨尋思、多隨伺察。如是名為由意樂故，令業成重。**

　　謂由猛利纏等所作者：貪瞋癡三猛利現行，名猛利纏。等言，等取猛利欲樂應知。

酉二、由加行

**由加行者，謂於彼業無間所作、殷重所作、長時積集，又於其中勸他令作，又即於彼稱揚讚歎。如是名為由加行故，令業成重。**

酉三、由田

**由田故者，謂諸有情，於己有恩，若住正行及正行果。於彼發起善作、惡作，當知此業說名為重。**

未二、例輕相違

**與彼相違，說名為輕。**

午二、增進業不增進業2　未一、舉不增進

**若業非是明了所作，或夢中作，或由無覆無記所作，**

　　若業非是明了所作者：謂無識別童稚所作應知。

**或不善作，尋復追悔對治攝受，**

　　尋復追悔對治攝受者：有尋有伺等地決擇中說：或有暫作，續即還起猛利悔心及厭患心，懇責遠離，正受律儀，令彼微薄，未與果報，便起世間離欲之道，損彼種子；次起出世永斷之道，害彼種子令無有餘。（陵本六十卷四頁4858）此應準釋。

**又於一切清淨相續所有諸業，**

　　一切清淨相續所有諸業者：謂阿羅漢相續身中諸漏已盡，是名清淨相續。

**如是皆名不增進業。**

未二、翻例增進

**當知異此，名增進業。**

午三、故思造業非故思造業2　未一、舉故思造2　申一、標二種

**此中故思所造業者，謂先思量已，隨尋思已，隨伺察已，而有所作。彼**[^1]**或錯亂，或不錯亂。**

申二、別釋相2　酉一、舉其錯亂2　戌一、標相

**其錯亂者，謂於餘處思欲殺害，或欲劫盜，或欲別離，或欲妄語及欺誑等。如是思已，即以此想別處成辦。**

戌二、料簡

**當知此中，由意樂故說名為重，不由事故說名為重。**

　　不由事故說名為重者：事謂一一業道各別決定所依處事，或有情數、或非有情數。如有尋有伺地決擇中說應知。（陵本五十九卷十二頁4827）

酉二、例不錯亂

**不錯亂者，當知其相與此相違。**

未二、例非故思

**若異此業，是即名為非故思造。**

午四、定受業不定受業

**定受業者，謂故思所造**[^2]**重業。不定受業者，謂故思所造輕業。**

午五、異熟已熟業異熟未熟業2　未一、標體性

**異熟已熟業者，謂已與果業。異熟未熟業者，與此相違。**

未二、辨為障3　申一、標

**若欲證得阿羅漢時，先所造作決定受業，由異熟果現在前故，能為障礙，不由隨逐身相續故。**

申二、徵

**所以者何？**

申三、釋2　酉一、能為障礙

**但由彼業生不平等所依身故，能為障礙，令不能得阿羅漢果。**

酉二、不能為障2　戌一、標定受

**若無生受，而有後受，於所證得阿羅漢果不能為障，然彼非不是定受業。**

戌二、釋所以

**何以故？由即依彼煩惱助伴，及即依彼諸行相續，施設此業為定受故。**

　　由即依彼煩惱助伴等者：此中義顯，彼後受業，若有煩惱助伴，及彼諸行相續，當知非不定受。諸阿羅漢由對治力，雖有彼業，轉令不受，由是施設不能為障，以彼煩惱助伴已永盡故，諸行相續已清淨故。

巳二、十種三業10　午一、善不善無記業3　未一、善業

**復次，由二因緣建立善業。一、取愛果故；二、於所緣境如實遍知，及彼果故。**

　　於所緣境如實遍知等者：諸所知事及所知義，名所緣境。於此一切能正了知，是名如實遍知。由遍知故，證煩惱斷及功德法，說名彼果。

未二、不善業

**由二因緣立不善業。一、取非愛果故；二、於所緣境邪執著故。**

未三、無記業

**於善不善二種行相不可記故，立無記業。**

午二、順樂受等業2　未一、約總報辨3　申一、順樂受業

**順樂受業者，謂初、二、三靜慮地繫及欲界繫所有善業。**

申二、順苦受業

**順苦受業者，謂能招感惡趣生業。**

申三、順不苦不樂受業

**順不苦不樂受業者，謂第四靜慮及上地等諸所有業。**

未二、約別報辨

**生於餓鬼及傍生中，先業為因感得樂受，當知此業亦得名為順樂受業**[^3]**。唯除那落迦，於所餘處，當知皆得苦樂雜受，即由彼業增上力故，令此依身苦樂雜住不相妨礙。**

午三、順現受等業3　未一、順現法受業

**順現法受業者，謂由如是相狀意樂所作諸業；若由如是相狀加行，謂事加行、或身加行、或語加行所作諸業；若由如是相狀良田所作諸業；於現法中異熟成熟，如是名為順現法受業。**

未二、順生受業

**若所作業，於現法中異熟未熟，於次生中當生異熟，如是名為順生受業。**

未三、順後受業

**若所作業，現法、次生異熟未熟，從此已後異熟方熟，當知是名順後受業。**

午四、有學等業3　未一、有學業

**有學業者，謂聖弟子，於時時間依增上戒、依增上心、依增上慧修學無漏，及此後得善有漏業，名有學業。**

未二、無學業

**無學業者，謂於一切阿羅漢等身相續中隨應諸業。**

未三、非學非無學業

**此餘諸業，是名非學非無學業。**

午五、見所斷等業2　未一、出體性3　申一、見所斷

**若見所斷煩惱相應，若此所發思等諸業，一切能往諸惡趣業，此等皆名見所斷業。**

　　若此所發思等諸業者：此中等言，等取思已業。集論中說：何等思業？謂福業、非福業、不動業。何等思已業？謂身業、語業、意業。（集論五卷三頁31,679a）此應準知。

申二、修所斷

**若修所斷煩惱相應，及此所發思等諸業，如是皆名修所斷業。**

申三、無斷

**無斷業者，所謂一切有學、無學出世間業。**

未二、廣除斷4　申一、標

**當知此中，由三種相，故思所造諸不善業，即於現法作增長已，還復除斷。**

申二、徵

**何等為三？**

申三、列

**一、現法斷故；二、生斷故；三、後斷故。**

申四、釋3　酉一、現法斷2　戌一、標類

**現法斷者，謂如有一，於現法中故思造業，作增長已尋復厭離，於其所作受厭離故。此是異生未得離欲。**

戌二、釋相

**住此命終，而未能令於次生位不造彼業、不受異熟，亦未能令於其後位無有是事。於現法中，亦未一向能令不造。**

酉二、生斷2　戌一、標類

**生斷故者，謂復有一，受厭離已，雖是異生，而於欲界已得離欲。**

戌二、釋相

**住此命終，彼於現法更不造作，尚於次生不受異熟，況復生已當有所作。然未解脫後位作業及受異熟。**

酉三、後斷3　戌一、標類

**後斷故者，謂復有一，雖是有學，而於欲界未得離欲，受厭離已，獲得最初、或復第二沙門果證。**

戌二、釋由2　亥一、由發正願

**彼作是念：凡我所有由多麤重、由多熱惱、唯應棄捨可厭賤身所作惡業，願於現法一切皆受；或我所有現法受業，若苦、若樂，皆願與彼俱時而受；勿復令我當於生位、或於後位受彼異熟。**

亥二、由修無量2　天一、總標

**如是正心發誓願已，為斷彼故，復修無量，以奢摩他品定所攝正起加行，為令能起彼業因緣究竟盡故，及為進趣離欲愛故。**

天二、別釋2　地一、為盡惡業因緣2　玄一、由正對治2　黃一、舉所治

**當知此中，或瞋意樂、或害意樂、或嫉妒性、或可愛事深生染著，由此為因，於諸有情發起邪行，謂身語意所發惡業種種惡事。**

黃二、明能治

**若有為欲對治如是能起四種惡業因緣，修四無量勝三摩地，彼乃至於少男、少女，無處無容暫更發起作惡業思，是故彼修如是加行，能盡所有惡業因緣。**

玄二、由遍摧伏3　黃一、標

**當知如是正修加行，由二因緣，於其所作及所增長一切惡業皆能摧伏。謂由修習無量定故。**

黃二、徵

**所以者何？**

黃三、釋3　宇一、有量無量別

**所作惡業，但於有量有情境界欲不饒益意樂所起；所修無量，乃於無量有情境界欲作饒益意樂所起。**

宇二、所治能治別

**又能發起不善業心，下劣界攝，是所對治；所修無量俱行之心，勝妙界攝，是能對治。**

宇三、繫屬依轉別

**又心是勝，諸所造業皆屬於心，故說世間并是心胤，繫屬心故、依心轉故。**

地二、為盡趣離欲愛

**如是行者，先發正願為所依止，後善修習無量心定，當於進趣離欲愛時，便能獲得住不還果。**

戌三、顯相

**若但於此暫生喜足，於現法中不求上進，彼現法中尚不造業，況於生位、或於後位。又定不能當受生位、後位異熟。**

午六、三曲業

**又正法外墮邪見者、行邪道者，所有一切善不善業，邪見所起。邪見增上力所生故，皆名曲業。**

午七、三穢業

**猛利貪瞋所起諸業，皆名穢業。**

午八、三濁業

**猛利癡者、上品鈍根忘失念者、極闇鈍者，癡所起業，皆是濁業。**

午九、三淨業

**一切能往善趣妙行，皆名淨業。**

午十、三默然業

**一切能往涅槃妙行，名默然業。**

巳三、一種四業4　午一、出體性4　未一、黑黑異熟業

**復次，能感各別處所那落迦惡業，名黑黑異熟業。**

未二、白白異熟業

**能感各別處所天趣善業，名白白異熟業。**

未三、黑白黑白異熟業2　申一、標名

**能感餘處所有諸業，名黑白黑白異熟業。**

申二、釋說

**於是處所有二業果現前可得，是故總說以為一業。**

未四、不黑不白無異熟業能盡諸業2　申一、標名

**若出世間諸無漏業，皆名不黑不白無異熟業，能盡諸業。**

申二、釋義2　酉一、能盡諸業

**若已盡業、若當盡業，二種總名能盡諸業，令未生者當不生故，令已生者得離繫故。**

酉二、簡說不白

**由約可愛因果異熟，故說不白。**

　　由約可愛因果異熟等者：此中義顯，諸無漏業非可愛因，不感異熟，故說不白。

午二、隨難釋2　未一、出各別處所類2　申一、天趣類2　酉一、標總說

**當知各別處所天趣一向白者，謂過他化自在天處，有欲界中魔王所都眾魔宮殿，及上梵世乃至非想非非想處所有善業，總說為一。**

酉二、釋所由

**由彼處所，眼所見色乃至意所知法，一向可愛，相續殊勝增上義故，意門引發意成義故。**

　　相續殊勝增上義故等者：此中二義，如次配釋欲界最上天子，及上梵天乃至非想非非想處天應知。言意成者，謂彼色無色天從意生故。

申二、那落迦趣類

**各別處所那落迦有四。一、大那落迦，二、別那落迦，三、寒那落迦，四、邊那落迦。**

未二、釋各別處所名

**於此處所，各別純受順樂受業諸果異熟，各別純受順苦受業諸果異熟，是故說名各別處所。**

午三、別料簡2　未一、標差別

**又於魔宮、初二靜慮純受悅樂，若於第三靜慮已上純受喜樂。**

未二、釋喜樂

**言喜樂者，令心調柔、令心安適，與喜相似，故名為喜，非是喜受；與樂相似，說名為樂，非是樂受。**

午四、引經言

**六觸處門恆所領受者，當知即彼名六觸處及各別處所，因果相屬道理義故。**

　　六觸處門恆所領受等者：眼所生觸乃至意所生觸，是名六觸。如是六觸依根、境生，由能生義，故名為處。純受順樂受業、順苦受業諸果異熟，依六處門，恆時領受若樂、若苦，是名恆所領受。即此純受順樂受業、順苦受業諸果異熟，生所依處有多差別，是名各別處所。當知此六觸處，是現果相；先業所作，是其因相。因能感果，果酬於因，是名因果相屬道理。顯揚論說：今六觸處，即前世思所造故業。（顯揚論一卷四頁31,481b）此應準知。

癸二、智攝2　子一、頌標列

**復次，嗢柁南曰：**

**　無智智與定　殊勝障學等　著無我聖道　二海不同分**

子二、長行釋10　丑一、無智2　寅一、標失德

**若諸邪見、若諸我見、若即無明，依前所說三有情眾無智為根，故得生起。**

　　依前所說三有情眾者：謂如前說，曲業、穢業、濁業三有情眾應知。

**若能斷此無義根本一切眾中，能起一切雜染一法，當知彼能正記所解。**

　　能起一切雜染一法者：此中一法，謂即無明。此為無義根本，能起一切雜染故。

寅二、釋行相

**此中第一所起雜染，損減實事；第二雜染，增益虛事；第三雜染，於其如實顯了方便能作愚癡。**

　　如實顯了方便者：謂佛世尊宣說真實無量法教應知。

**於彼二因有愚癡故，或起增益、或起損減。**

　　於彼二因有愚癡故等者：說有說無，名彼二因。於有愚癡，故起增益；於無愚癡，故起損減。

丑二、智2　寅一、出種類2　卯一、標列

**復次，有二種如實智。一者、如理作意所發，二者、三摩地所發。**

卯二、隨釋2　辰一、如理作意所發2　巳一、總標

**當知此中，由正聞思所成作意，聽聞正法增上力故，於五種受分位轉變所起過患如實了知，又即於此分位轉變如理思惟，名不定地如實正智。此為依止，能隨入修。**

巳二、別釋3　午一、釋過患

**云何名為分位轉變所起過患？謂苦樂位諸無常性，苦分位中有自性苦性，樂分位中有變壞法性。**

午二、釋轉變

**云何名為分位轉變？謂樂分位與苦分位有別異性，若苦分位與樂分位有別異性，如是當知一切分位展轉別異。**

午三、釋如實智

**於此別異如實觀見，於此分位住無常想，如實觀見別異過患，知所有受皆是苦已，住於苦想。有如是想、有如是見，能證清淨，是故亦得名如實智。**

辰二、三摩地所發

**依定所發如實智者，謂即依彼行相轉時，輕安所攝清淨無擾寂靜而轉。當知此行與前差別。**

　　當知此行與前差別者：謂定所發如實智相，雖亦如前，依彼無常及苦行相而轉，然有差別，聞思修慧行相異故。

寅二、顯勝能

**又無常性是一切行共相，苦性是一切有漏法共相。二如實智為依止故，當知如實能正顯了彼法二相。**

丑三、定2　寅一、標內外別

**復次，住內法者未得定心，尚與外道定心差別，由智勝故，何況定心。**

寅二、釋其所以2　卯一、外道攝2　辰一、出彼失

**何以故？彼諸外道雖得定心，乃至極遠證得非想非非想定，然猶未能於六觸處，以其五轉如實了知，心正離欲，證得解脫。**

　　以其五轉如實了知者：謂如前說：於五種受分位轉變所起過患如實了知故。

辰二、顯差別

**是故彼與此正法律，猶如地空，相去極遠。**

卯二、內法攝2　辰一、標由勝解

**住內法者雖未得定，但由信聞無我勝解，便能證得三摩地心，於六觸處能斷、能知，心得離欲及證解脫。是故當知，於正法律彼有失壞，此無失壞。**

辰二、釋其妙行2　巳一、標五種

**唯正勝解相續轉時，於六境界，依止六根，略有五種寂靜妙行。**

巳二、釋彼相5　午一、善調

**謂深於彼見過患故，名為善調。**

午二、善覆

**於不應役諸境界中而不役故，名為善覆。**

午三、善守

**於所應役諸境界中，或於率爾現前境上，善住念故，名為善守。**

午四、善護

**一切煩惱皆能斷故，名為善護。**

午五、善修

**已善修習圓滿道故，名為善修。**

丑四、殊勝2　寅一、顯勝安立2　卯一、標

**復次，於二處所，如來證得勝安立智，能正顯說超諸苦樂，非不證得勝安立智。**

卯二、釋2　辰一、斥邪解

**於中若有作如是解：此大沙門喬答摩種無知無解，於諸世間一向安樂，為令弟子謂此安樂間雜眾苦深怖畏故，為超苦樂間雜依附諸世間故，為欲超過諸苦樂故，宣說法要。當知此解是為邪想，是邪分別，是大邪見。**

辰二、顯正說

**然其如來善知世間或一向樂、或一向苦、或雜苦樂，然彼一切皆是無常，是故為令諸弟子眾，超過一切無常世間，超過苦樂，說正法要。**

寅二、廣應正知2　卯一、舉境事2　辰一、總標

**由三種相，應正了知諸可愛**[^4]**事。**

辰二、別釋4　巳一、所追求

**謂未來世諸可愛事，名所追求。**

巳二、所尋思

**若過去世諸可愛事，名所尋思。**

巳三、所受用

**若現在世可愛外境，名所受用。**

巳四、所耽著

**若現在世可愛內受，名所耽著。**

卯二、釋行相2　辰一、標

**當知此中，墮於三世，有四行相。**

辰二、釋2　巳一、於三世

**一、於未來，二**[^5]**、於過去，三**[^6]**、於現在。**

巳二、四行相

**於此行相能隨悟入是悅意相、意所樂相、可愛色相、平安色相，如其所應，當知即是可欣、可樂、可愛、可意四種行相。**

　　由三種相應正了知諸可愛事等者：攝異門分說：此可愛事略有三種。一、可希求事，二、可尋思事，三、可耽著事。未來可愛事可希求故，名為可欣。過去可愛事唯可欲故、唯可樂故，名為可樂。現在可愛事略有二種。一、境界事，二、領受事。若境界事可愛樂故，名為可愛。若領受事可愛樂故，名為可意。如是所說諸可愛事，或過去、或未來、或現在、或境界、或領受，有差別故，或名可希求事、或名可尋思事、或名可耽著事。（陵本八十四卷十二頁6385）此中諸義，準彼應知。

丑五、障3　寅一、標障治

**復次，勤修定者，略由二門、二時、二地所有諸欲，於所引發三種等持能為障礙。為欲斷除如是障礙，正勤修習五種對治。**

寅二、隨別釋2　卯一、障礙攝2　辰一、辨能障3　巳一、由二門

**當知此中，先所受用過去諸欲，於遠離處，由尋思門令心飄蕩；**

　　先所受用過去諸欲等者：此顯出家補特伽羅應知。

**復有現在居家所有利養恭敬俱行諸欲，由尋思門令心散亂。**

巳二、於二時

**此中利養恭敬俱行所有諸欲，於其行時令心飄蕩；先所受用居家諸欲，於其住時令心散亂。**

巳三、於二地

**即此諸欲，於異生地能為障礙，於有學地亦為障礙。**

辰二、顯所障5　巳一、標三等持

**又於異生所修無量俱行等持，能為障礙；亦於有學能善通達一切智事廣大等持，能為障礙；亦於無學極善修習究竟等持，能為障礙。**

巳二、釋三喜俱2　午一、總標

**當知如是諸所生起一切等持，皆與喜俱。**

午二、別辨

**此中第一，於諸有情利益安樂意樂門中，與喜俱行；第二，領受有學解脫喜故，與喜俱行；第三，領受無學解脫喜故，與喜俱行。**

巳三、辨六所緣

**彼由眼等所識色等所緣別故，復有六種。**

　　彼由眼等所識等者：此顯前三等持，依六境事所有差別應知。

巳四、釋名圓滿

**又此等持具諸相故，名為圓滿。**

　　又此等持具諸相故等者：入、住、出相隨意自在，名具諸相。齊此名為修習圓滿。

巳五、顯其究竟

**又此等持究竟邊際，謂能往趣世間離欲，或能往趣出世離欲，過此更無能趣清淨等持可得，是故說此無有闕減。**

卯二、對治攝2　辰一、出五法3　巳一、正念正知

**若欲速證沙門果者，於身命等無所顧戀，恆常無間、殷重加行，熾然精進。於諸欲中，了知自相，堅守正念；了知過患，無希望等正知現前。**

巳二、無放逸

**正念、正知為所依故，方便勤修四無放逸，謂於晝分若行、若坐，於諸障法淨修其心，乃至廣說。**

　　方便勤修四無放逸等者：行住坐臥正知而住，是名四無放逸。聲聞地說：常勤修習悎寤瑜伽，其相應知。（陵本二十四卷一頁2003）

巳三、修習止觀2　午一、辨別修2　未一、奢摩他分

**如是發起勇猛精進，於其所證無所怯劣。由九種相安住其心，一向修習奢摩他定，身得輕安，無愛味等，故無染汙。**

　　無愛味等故無染汙者：愛、見、慢、疑，名愛味等。無此隨惑，故無染汙。

**不為惛沈及以睡眠二隨煩惱之所擾亂。**

未二、毗鉢舍那分

**一向念住為所依止，精勤修習毗鉢舍那，堅守正念，遠離掉舉隨煩惱故，無有愚癡。**

午二、明雙運

**已入止觀雙運轉道，其心正定，即此二分一境隨行。**

　　即此二分一境隨行者：謂奢摩他、毗鉢舍那二種和合平等俱轉，是名一境隨行。此即釋前止觀雙運轉道應知。

辰二、顯能治

**為斷彼障，修習如是五種對治為依止故，能於彼障遍知、永斷。於三等持，依六境事所有差別，喜俱行定圓滿能引。**

寅三、出解因

**由二因緣，諸佛世尊為諸弟子宣說自己**[^7]**能引導法。一、於黑品所有過失令生解故；二、於白品所有功德令生解故。**

丑六、學等2　寅一、略標列

**復次，於此正法毗奈耶中，略有二種補特伽羅。一、已得意，二、未得意。**

寅二、別釋相2　卯一、補特伽羅相2　辰一、已得意

**已得意者，復有二種。一、已見諦，已得有學心解脫意；二、阿羅漢，已得無學心解脫意。**

辰二、未得意2　巳一、標類

**未得意者，謂於三學創修事業有學異生。**

巳二、釋相

**彼全未得一切二種心解脫意，是故希求異生體後有餘依滅，及自體後無餘依滅涅槃界時，於三學中多修學住。**

　　異生體後有餘依滅等者：謂彼異生，最初希得有餘依滅，後復希得無餘依滅，是故此中作次第說。依二涅槃界，名異生體後及自體後。

卯二、修不放逸相3　辰一、無學2　巳一、明有退

**若諸無學，雖已證得心解脫意，而或失念行縱逸時，便有退失現法樂住。**

巳二、辨應修2　午一、非為證得解脫

**彼雖於此現法樂住或退不退，然無堪能退失解脫。若有修行不放逸者，一切皆為證得解脫。然已證得解脫無退，修不放逸復何所用？**

午二、為證現法樂住

**若為證得現法樂住，勤作功用。如造工業，非不放逸。**

　　如造工業非不放逸者：此中義顯，成就軟根諸無學果，於其現法樂住，若心放逸，即可退失；不放逸故，能不退失。是故應勤功用，修不放逸。如造工業，隨彼勤劬為建立，方能成辦。於彼非不有放逸事，是故應修無放逸行。為證現法樂住，道理亦爾。

辰二、有學

**若諸有學，先已證得心解脫意，彼亦決定趣三菩提，於所修道不由他緣，自然能修無放逸行，於現法中猶未畢竟息放逸故。**

辰三、異生3　巳一、標應修

**若有一切未得意者，彼應決定修不放逸。**

巳二、辨應作

**又由三相，辦所應作。一、由諸根所集成故，資糧圓滿；二、由習近隨順如法諸臥具故，心得安住；三、由依止親近善士、聞他法音、如理作意眾因緣故，乃至獲得二心解脫。**

巳三、顯應知2　午一、總標

**又即於此應不放逸所作轉時，由二種相，應知於彼六處寂滅有增上慢、無增上慢。**

午二、別釋2　未一、舉有慢2　申一、釋2　酉一、除邪分別2　戌一、標因

**謂於未滅起邪分別，妄執為滅，由所緣故；及於未得起邪分別，妄執為得。**

戌二、顯過

**彼雖如是起邪分別，謂滅解脫，而未能令身壞已後壽命永盡、六處永滅，亦不能離諸境界想。**

　　由二種相等者：於彼六處寂滅若緣、若證起邪分別，名二種相。如下自釋，謂於未滅起邪分別，妄執為滅，由所緣故，是為初相。及於未得起邪分別，妄執為得，是第二相。如次配釋若緣、若證應知。

酉二、釋由領受

**又彼由於六處寂滅若緣、若證邪領受故，有如是事。**

　　邪領受故有如是事者：由邪領受，起邪分別。未滅執滅，未得執得，名有如是事，指前說故。

申二、結

**此二種相，應知說名有增上慢。**

未二、例無慢

**與此相**[^8]**違，當知說名無增上慢。**

丑七、著2　寅一、舉黑品2　卯一、總標

**復次，住內法者，於二種著，應當了知二種過患。**

卯二、別釋2　辰一、二種著

**謂諸異生，於二緣識及能依受，不能了知無我性故。**

　　於二緣識及能依受等者：如下釋義可知。

**未離欲者，於利養恭敬增上業緣所起諸受，有第一著；已離欲者，於離諸欲緣所起諸受，有第二著。**

辰二、二種過患2　巳一、第一過患2　午一、釋2　未一、正顯內法

**此著為因，當來生起，說名為生。**

未二、兼說外道

**又諸外道，由取著故，生諸繫縛；繫縛生故，能生一切惡不善法。**

午二、結

**當知是名第一過患。**

巳二、第二過患2　午一、釋2　未一、由第一著

**又由此著增上力故，當於正法毗奈耶沒，及當來世生等眾苦差別而生。**

未二、由第二著

**於現法中，此增上力為因緣故，不般涅槃。**

午二、結

**當知是名第二過患。**

寅二、例白品

**與此相違，應知即是白品差別。**

丑八、無我2　寅一、標能究竟

**復次，由四因緣，於法無我能到究竟。**

寅二、列四因緣

**謂一切法皆無我者，除識自性、識諸因緣、識諸助伴，其餘所有不可得故；又識自性是無常故；又此因緣是無常故；又此助伴是無常故。**

丑九、聖道2　寅一、總標

**復次，由八聖支道法故，及此果故，顯發正法及毗奈耶。**

寅二、別釋2　卯一、道支2　辰一、標最勝

**由五種相，當知八聖支道法最勝無罪。**

辰二、釋五相5　巳一、現見

**謂於現法煩惱有無善分別故，名為現見。**

巳二、無熾然

**能令煩惱得離繫故，名無熾然。**

巳三、應時

**若行、若住、若坐、若臥一切時中，皆可修習，易修習故，名為應時。**

巳四、引導

**導涅槃故，名為引導。**

巳五、唯此見

**不共一切諸外道故，名唯此見。**

卯二、道果2　辰一、標名內證

**遠離信他、欣樂行相、周遍尋思、隨聞所起、見審察忍，唯自證故，名內所證。**

辰二、指釋五相

**此道果法亦有五相。**

　　此道果法亦有五相者：此中五相，謂即前說遠離信他、欣樂行相，是為初相。遠離周遍尋思，是第二相。遠離隨聞所起、見審察忍，是後三相。如下說言：由五種相，當知涅槃是內證法。謂離信故，乃至離見審察忍故。（陵本九十二卷十七頁6969）此應準知。

**當知已如攝異門分分別其相。**

　　已如攝異門分分別其相者：攝異門分說：越渡惑者，謂於自所證。越渡疑者，謂於他所證。非緣於他者，謂於此法內自所證，非但隨他聽聞等故。非餘所引者，謂於大師所有聖教，不為一切外道異論所引奪故。於諸法中得無所畏者，謂於自所證，若他詰問無悚懼故。（陵本八十三卷十四頁6317）如是一切，應知分別內所證相。

丑十、二海不同分2　寅一、標列二海

**復次，海有二種。一者、水海，二、生死海。**

寅二、出不同分4　卯一、標

**由三種相，當知水海與生死海而不同分。**

卯二、徵

**何等為三？**

卯三、列

**一者、自性不同分故；二者、淪沒不同分故；三者、超渡不同分故。**

卯四、釋3　辰一、自性不同分

**此中自性不同分者，謂水大海，用色一分為自性故，有邊有量；生死大海，用一切行為自性故，無邊無量。**

辰二、淪沒不同分3　巳一、標列

**此中淪沒不同分者，謂若所有淪沒、若由此淪沒、若如是淪沒，皆不同分。**

巳二、隨釋3　午一、所有淪沒

**謂水大海，或傍生趣、或有人趣於中淪沒；生死大海，諸天世間亦常淪沒。**

午二、由此淪沒2　未一、水大海2　申一、總標簡

**又水大海，唯由身故，於中淪沒；不由語故、不由意故、不由貪故、不由瞋故、不由癡故、不由生等眾苦法故，於中淪沒。**

申二、釋宣說

**此中宣說諸業、煩惱、彼果三分，如其次第，應知彼相。**

　　如其次第應知彼相者：身語意相，諸業所攝。貪瞋癡相，煩惱所攝。生等眾苦，彼果所攝。如是次第應知。

未二、生死大海

**生死大海，亦由身故，乃至亦由生等苦故，於中淪沒。**

午三、如是淪沒2　未一、生死大海4　申一、由諸尋思

**諸出家者，由妄尋思，由妄觀察，由自所起諸邪分別，發起種種不正尋思，令心擾亂，於生死海恆常淪沒。**

申二、由煩惱繫

**又餘外道，諸煩惱繫所纏繫故，於生死海恆常淪沒。**

申三、由無厭離

**諸在家者，恆常無間眾苦逼切，煩惱燒然，而不能厭，故名淪沒。**

申四、由諸雜染

**其餘依止諸業、煩惱，於諸生處往還無絕，故名淪沒。**

未二、水大海

**其水大海，雖**[^9]**墮其中，暫時衰損。或傍生趣，由業、煩惱一分勢力，而生其中，暫時淪沒，而非究竟。**

巳三、總結

**當知是名沒不同分。**

辰三、超渡不同分2　巳一、水大海

**此中超渡不同分者，謂水大海，未離欲貪諸異生類尚能越渡，何況其餘。**

巳二、生死大海2　午一、明建立

**生死大海三分建立。未離欲者，由五可愛境差別故；已離欲者，由意所識可愛諸法境差別故；諸有學者，由內六處有差別故。**

午二、辨超渡3　未一、未離欲異生

**其未離欲諸異生類，於五可愛境界大海未能超渡。**

未二、已離欲異生

**其已離欲諸異生類，於內各別六處大海未能超渡。**

　　於內各別六處大海未能超渡者：思所成地說：暴流有六。謂眼暴流能見諸色，乃至意暴流能了諸法。佛聖弟子，若已永斷五下分結，名已超渡前五暴流；若復永斷一切上分諸結，名已超渡第六暴流。如彼釋相應知。（陵本十七卷十六頁1505）今說於內各別六處大海，當知即六暴流。由是諸異生類，故說未能超渡。

**由彼於此未超渡故，於前二種境界大海亦未超渡。**

　　於前二種境界大海者：前說五可愛境，及意所識可愛諸法，是名二種境界大海。

未三、諸有學者2　申一、出因緣2　酉一、由遍知

**其有學者，普於六處遍知為苦，即於所緣修習正道。彼由安住如是住故，於未離欲、已離欲地二種境界，所有心意所緣境相明了現前。**

酉二、由觀察

**又由猛利觀察作意，於先所見等隨憶念，由此因緣，於彼速疾以慧通達，亦能除遣。**

申二、明超渡2　酉一、於三分大海

**又彼於其六處大海速能超渡，能超渡故，於前二種境界大海畢竟超渡。**

酉二、於四種煩惱

**及能超渡能發棄捨所學煩惱、能發尋思亂心煩惱、能發耽著世間利養恭敬煩惱、能發一切惡行煩惱。**

　　及能超渡能發棄捨所學煩惱等者：謂阿羅漢永斷五支，於五處所不能復犯。如思所成地說。（陵本十九卷十七頁1670）今此諸相，隨應配釋應知。

癸三、同等攝2　子一、頌標列

**嗢柁南曰：**

**　道師不同分　王國二世間　有為遮身行　堅執三空性**

子二、長行釋8　丑一、道不同分2　寅一、標列

**略有二種道不同分。一、自性不同分，二、行相不同分。**

寅二、隨釋2　卯一、自性不同分2　辰一、出體

**若趣苦集行，若趣苦滅行，是名自性不同分。**

辰二、釋義

**當知初一能趣雜染，第二能趣清淨，是名此中不同分義。**

卯二、行相不同分2　辰一、總標差別

**即此趣滅行，或有有為共相行轉，或有有為、無為共相行轉，是名行相不同分。**

　　或有有為共相行轉等者：諸行無常，是名有為共相。諸法無我，是名有為、無為共相。

辰二、料簡相望2　巳一、名不同分

**當知此中，若諸有為共相行相，彼望道果名不同分。**

巳二、亦名同分

**若有為、無為共相行相，彼望道果亦名同分。何以故？道果涅槃常無我故。**

丑二、師不同分3　寅一、總標

**復次，於正法內，略有五種師假立句，諸外道師所製論中都不可得。**

寅二、別釋3　卯一、初三句

**謂趣諸取行，趣諸取盡行，若一切法遍知、永斷、作苦邊際。**

卯二、第四句2　辰一、總標

**若於五相受建立處一一相中，不依四相薩迦耶見；用彼為依，能害四種行相憍慢。**

　　不依四相薩迦耶見等者：前說：四種我見為所依止，能生我慢。一、有分別我見，二、俱生我見，三、緣自依止我見，四、緣他依止我見。（陵本八十六卷五頁6498）是名四相。薩迦耶見以此為依，能生四種行相憍慢，亦如彼釋應知。今翻彼義，故作是說。

**若慢為因，有三過患；離慢為因，有三勝利。**

辰二、別釋2　巳一、舉三過患3　午一、第一過患

**當知此中，懷憍慢者，於涅槃界其心退還，由怖畏故，是名第一過患。**

午二、第二過患

**於諸惡行恆現行中，及於可愛諸雜染事，其心趣入，是名第二過患。**

午三、第三過患2　未一、辨2　申一、舉生等病2　酉一、舉由怖畏

**於涅槃界深生怖畏增上力故，便能生起當來生等生死重病。**

酉二、例由趣入

**如由怖畏增上力故，如是亦由於諸惡行及於可愛諸雜染事，其心趣入增上力故，堪能生起當來生等生死重病。**

申二、例癰毒箭

**如生等病，眼等處癰、貪等毒箭，當知亦爾。**

未二、結

**是名第三過患。**

巳二、翻三勝利

**與此相違，當知即是離慢為因三種勝利。**

卯三、第五句

**若隨緣起增上力故，於現法中後有種子或增、或減，由此為因，當來後有或生不生，以能攝受種子煩惱或有集起、或滅沒故。**

寅三、總結

**一切世間及出世間所有法教如實建立，唯於內法，有此大師為諸弟子正所宣說師假立句真實可得，非諸外道。**

丑三、王國

**復次，於欲界中，諸器世間當知譬如王所王國，有情世間譬如臣民，彼惡天魔譬如君主。**

丑四、二世間2　寅一、標列

**復次，有二世間。一、有情世間，二、器世間。**

寅二、料簡

**其器世間，為火災等之所壞滅；有情世間，剎那剎那各各內身任運壞滅。**

丑五、有為3　寅一、標列

**復次，空有二種。一者、有為，二者、無為。**

寅二、別辨

**此中有為，空無常、恆、久久安住、不變易法，及我、我所。**

　　空無常恆久久安住不變易法等者：謂有為法，無常、無恆、無久久安住、無不變易法，亦無我及我所。即由此義，說彼為空。前說：於諸行中，修無常想行有五種。謂由無常性、無恆性、非久住性、不可保性、變壞法性故。（陵本八十六卷一頁6485）今此諸義如彼別釋，隨應配屬當知。

**若諸無為，唯空無有我及我所。**

寅三、隨廣2　卯一、標道理

**又此空性離諸因緣，法性所攝，法爾道理為所依趣。**

卯二、釋遍攝

**此或如是、或異、或非，遍一切處，無不同歸法爾道理。**

　　又此空性等者：聲聞地說：由彼諸法本性應爾、自性應爾、法性應爾，即此法爾，說名道理瑜伽方便。或即如是、或異如是、或非如是，一切皆以法爾為依，一切皆歸法爾道理，令心安住、令心曉了。如是名為法爾道理。（陵本二十五卷十頁2110）此說空性，其義亦爾。

丑六、遮身行2　寅一、標

**復次，如來不遮能得一切世間邊際，唯遮身行隨往能得世間邊際。**

寅二、釋2　卯一、標應知

**此中當依勝義道理，應知世間、若得世間邊際方便，及世邊際。**

卯二、釋差別3　辰一、說名世間

**謂於方處有世間想，假名施設增上力故，即由世間若智、若想增上力故，說有世間。若想、若智增上力故，於諸世間廣起言說。**

辰二、名得世間邊際方便

**由或見聞、或覺、或知增上力故，於六觸處，由其五轉起如實智，名得世間邊際方便。**

　　於六觸處由其五轉等者：前說：於五種受分位轉變所起過患如實了知。名如實智。如彼釋義應知。

辰三、名得世間邊際2　巳一、出異名4　午一、名能到世間邊際

**未來諸行因永盡故，名為能到世間邊際。**

午二、名世間解

**於世因果如實知故，名世間解。**

午三、名善運轉世間邊際

**能正任持最後身故，名善運轉世間邊際。**

午四、名超世間愛者

**於現法中，一切境界愛永盡故，具恆住故，說名能超世間愛者。**

　　具恆住故者：謂阿羅漢，具足成就六恆住法應知。

巳二、結能得

**由如是等所說行相，當知名得世間邊際。**

丑七、堅執2　寅一、標非

**復次，非善說法毗奈耶中諸出家者，隨有一惡不善尋思未生生時，一向能為梵行障礙，如彼生已堅執不捨。**

　　未生生時者：謂先未生，今時生故。

寅二、釋義2　卯一、於未生生時

**此中不行，最為殊勝。**

卯二、於生已相續2　辰一、標不應

**設有行者，不應堅執，於相續中，不應為作居住依止。**

辰二、釋所以

**何以故？剎那雜染不能傾動所修梵行，要當相續能傾動故。**

丑八、三空性3　寅一、空住空性2　卯一、略標列

**復次，當知略有二種空住。一者、尊勝空住，二者、引彼空住。**

卯二、隨別釋2　辰一、尊勝空住3　巳一、出體

**諸阿羅漢觀無我住，如是名為尊勝空住。**

巳二、顯義

**由阿羅漢法爾尊勝，觀無我住，於諸住中最為尊勝。**

巳三、釋名

**如是或尊勝所住，或即住尊勝，由此因緣，是故說名尊勝空住。**

辰二、引彼空住2　巳一、明漸次

**引彼空住者，謂如有一，若行、若住如實了知煩惱有無；知有煩惱，便修斷行，知無煩惱，便生歡喜；生歡喜故，乃至令心證三摩地；由心證得三摩地故，如實觀察諸法無我，晝夜隨學，曾無懈廢。如是名為引彼空住。**

巳二、出空性

**當知此中，於內煩惱如實了知，有知為有，無知為無，是名空性。**

寅二、修習空性3　卯一、標

**復次，正見圓滿已見諦跡諸聖弟子，皆能如實越彼邪空，亦能如實入正不空，以世間道及出世道修習空性。**

卯二、徵

**其義云何？**

卯三、釋2　辰一、釋空性2　巳一、明正觀3　午一、標義

**謂於此處彼非有故，正觀為空。若於此處所餘有故，如實知有。**

午二、舉喻2　未一、約時位辨2　申一、空

**譬如客舍，於一時間無諸人物，說名為空。**

申二、不空

**於一時間有諸人物，說名不空。**

未二、約分全辨2　申一、空

**或即此舍，由無一類，說名為空。謂無材木，或無覆苫，或無門戶，或無關鍵，或隨一分無所有故。**

申二、不空

**然非此舍即舍體空。**

午三、合法2　未一、約三趣辨2　申一、空

**如是自體所依止身，亦名受趣、亦名想趣、亦名思趣。然此自體所依止身，於一時間，由無一類或受、或想、或復思等，一切煩惱、隨煩惱等，說名為空。**

申二、不空

**於一時間，由有一類，說名不空。**

未二、約六處辨2　申一、空

**或即自體所依止身，於一時間，由無一類或眼、或耳、或鼻、或舌、或身一分、或意一分，說名為空。**

申二、不空

**然非自體所依止身，即自身體一切皆空。**

巳二、辨趣入2　午一、顛倒趣入

**當知此中總略義者，若觀諸法所有自性畢竟皆空，是名於空顛倒趣入，亦名違越佛所善說法毗奈耶。**

午二、如實趣入

**若觀諸法由自相故，一類是有、一類非有，此有非有畢竟遠離。**

　　此有非有畢竟遠離者：謂由觀增上力，觀彼諸法或有非有，而彼諸法實無有非有性，是名畢竟遠離。

**又觀有性，於一時間一分遠離，於一時間一分不離，如是名為於彼空性無有顛倒如實趣入。**

辰二、釋修習2　巳一、依世間道2　午一、辨2　未一、為住遠離2　申一、標思惟

**以世間道修空性者，謂聖弟子住遠離處，先於城邑聚落人想作意思惟，次復思惟阿練若想。**

申二、辨空性2　酉一、約二想辨2　戌一、空

**彼即觀察於自身中，此想為空，謂人邑等想。**

戌二、不空2　亥一、阿練若想

**此想不空，謂阿練若想。**

亥二、想相應法

**又餘不空，謂阿練若想為緣，阿練若想相應諸受思等。**

酉二、約一想辨2　戌一、空

**或即此想，由一類故，觀之為空，謂無麤重不寂靜住及熾然等。**

戌二、不空

**由一類故，觀為不空，謂有微細極寂靜住，離熾然等。**

　　謂無麤重不寂靜住等者：城邑聚落人想，名有麤重不寂靜住及熾然等。今住阿練若想，相相違故，說彼為無，觀之為空。

未二、為趣離欲2　申一、明漸次2　酉一、思惟地等

**又即於彼能取山林、卉木、禽獸等阿練若差別相想無復思惟，但思惟地，無別相想。又即於彼能取險惡、高下、不平、多諸荊**[^10]**棘、瓦礫等地差別相想無復思惟，但思惟地平坦細滑，猶如掌中，無別相想。**

酉二、思惟空等

**從此次第，除色想等，漸次思惟空處、識處、無所有處差別相想，後於非想非非想處所有相想作意思惟。**

　　除色想等者：此中等言，等取有對想及別異想。取青等相，名為色想。能取行礙，名有對想。能取男、女、舍、田等假，名別異想。如五識身相應地意地決擇中說應知。（陵本五十三卷十七頁4267）

申二、辨空性

**於一切處，如前所說歷觀空性，觀諸下地有麤想等，觀諸上地有靜想等。**

午二、結

**如是名為諸聖弟子，以世間道修習空性。**

　　觀諸下地等者：謂下地中麤、苦、障想，名麤想等。及上地中靜、妙、離想，名靜想等。

**當知為趣乃至上極無所有處漸次離欲。**

巳二、依出世道2　午一、總修諦行2　未一、標究竟

**自斯已後，修聖道行，漸次除去無常行等，能趣非想非非想處畢竟離欲。**

未二、辨空性2　申一、空

**彼於爾時，自觀身中空無諸想，謂一切漏一向寂靜，永離熾然。**

申二、不空

**又觀身中有法不空，謂此依止為緣，六處展轉互相任持，乃至壽住為緣，諸清淨法無有壞滅。**

午二、料簡空住2　未一、標最勝

**當知世尊於昔修習菩薩行位，多修空住，故能速證阿耨多羅三藐三菩提，非如思惟無常、苦住。**

未二、結隨轉

**是故今者證得上妙菩提住已，由昔串習隨轉力故，多依空住。**

寅三、證修空性2　卯一、標列二種

**復次，有二種空。一者、應所證空，二者、應所修空。**

卯二、釋其障因2　辰一、別辨相2　巳一、於自正所應行而不能行2　午一、出不能行2　未一、標依雜住

**若諸苾芻樂依雜住，於此二種不能成辦。應所證空不能證故，應所修空不能修故。**

未二、廣其退失2　申一、略標列

**因於二種不成辦故，當知退失四種妙樂。謂於一切攝受惡事遽務眾苦，皆悉解脫妙出離樂；解脫貪欲、瞋恚等事，初靜慮中妙遠離樂；尋伺止息妙寂靜樂；二解脫攝無所造作、無恐怖攝妙等覺樂。**

　　當知退失四種妙樂等者：無惱害樂，說名妙樂。菩薩地中亦說有四，一、出離樂，二、遠離樂，三、寂靜樂，四、三菩提樂。正信捨家，趣於非家，解脫樊籠居家迫迮種種大苦，名出離樂。斷除諸欲惡不善法，證初靜慮離生喜樂，名遠離樂。第二靜慮已上諸定，尋伺止息，名寂靜樂。一切煩惱畢竟離繫，於所知事如實等覺，此樂名為三菩提樂。（陵本三十五卷二十頁2893）今說四種妙樂，如次配釋應知。

申二、隨難釋2　酉一、釋二解脫2　戌一、標列

**二解脫者，一、時愛心解脫，二、不動心解脫。**

戌二、隨釋2　亥一、時愛心解脫2　天一、出體

**若阿羅漢根性鈍故，於世間定是其退法，未能解脫所有定障，故名時愛心解脫。**

天二、釋名2　地一、時

**以退法故，時時退失，時時現前，故說名時。**

地二、愛

**於現法樂喜欲證住，故說名愛。**

亥二、不動心解脫2　天一、出無退

**不動心解脫者，謂阿羅漢根性利故，是不退法，一切皆以無漏道力而得解脫，於一切種都無退失。**

　　於一切種都無退失者：謂於所證解脫及與現法樂住，皆無退失故。

天二、釋說義

**當知此中，決定義是三昧耶義，餘如前說。**

　　當知此中決定義等者：不動心解脫阿羅漢，於所證得現法樂住無退，非如鈍根阿羅漢或退不退，是名決定。此決定義，唯說現法樂住，非謂解脫，由是故說決定義是三昧耶義。由前已說：若諸無學，雖已證得心解脫意，而或失念心縱逸時，便有退失現法樂住。彼雖於此現法樂住或退不退，然無堪能退失解脫。由此義顯，諸阿羅漢煩惱解脫決定無退、無有差別，故此不說，是名為餘。

酉二、無所造作及無恐怖

**無所造作、無恐怖者，當知無有異類可得，令阿羅漢心於中染，彼變異故，生愁歎等。**

午二、廣所應行3　未一、辨種類2　申一、應所證空2　酉一、標列

**應所證空略有二種。一者、外空，二者、內空。**

酉二、隨釋2　戌一、外空

**外空者，謂超過一切五種色想，則五妙欲之所引發，於離欲貪正能作證。**

戌二、內空

**內空者，謂於內諸行斷增上慢正能作證。**

申二、應所修空

**應所修空亦有二種。一、於內外諸境界中，修無我見；二、即於彼修無常見。**

未二、出依止2　申一、標

**此四種空，當知四行為所依止。**

申二、辨4　酉一、外空

**外空，以內住心增上緣力，離所生樂滋潤其身為所依止。**

酉二、內空

**內空，以內外空，於內外法修無我見，及我慢遍知**[^11]**為所依止。**

酉三、無我見

**無我見，以即於彼修無常見為所依止。**

酉四、無常見

**無常見，以聞正法、如理作意為所依止。**

　　及我慢遍知者：前說：內空者，謂於內諸行斷增上慢正能作證。由是此說我慢遍知為所依止。原文有誤，故移正之。

未三、明修學2　申一、出漸次3　酉一、異生位4　戌一、思惟外空

**又於此中，若諸苾芻為離欲貪，精勤修學觀察作意增上力故，於欲界繫諸不淨相勉勵思惟。彼於外空未作證故，於其正道未善修故，趣染習故，於外空性心不證入，不愛樂故。**

戌二、思惟內空

**便於其中，由我慢門，心不流散等隨觀察，以寂靜相思惟內空。**

　　由我慢門者：我慢遍知，名我慢門。由此為門，永斷我慢故。

**彼由我慢未永斷故，於其正道未善修故，亦於此中心不證入。**

戌三、修無我見

**遂於內外一切行中，修無我見。於無我見未善修故，亦於其中心不證入。**

戌四、修無常見

**乃於內外一切行中，修無常見，令心不動。於諸行中見無常故，一切種動皆無所有，故無常見名不動界。**

酉二、有學位

**由於是處心無不勝解，故以正慧如實通達，或緣不淨、或緣慈悲、或緣息念所有境界，或緣諸行無常境界，於三摩地極多修習為因緣故，令心調柔，由是漸次於一切處皆能證入；由此因緣，於所證空能證圓滿。**

酉三、無學位

**因於所證得圓滿故，其心解脫一切能順下上分結；由此因緣，於所修空能修圓滿；因於所修得圓滿故，成就無學正見等法。**

申二、略攝位

**若於是時，乃至於空未能證入，當知此時是異生位；若時證入，是有學位；若時修習已得圓滿，是無學位。**

巳二、於聖教出家正所應行亦不能行2　午一、出所應行3　未一、總標

**為令此修得圓滿故，勤修正行，令心證入，以善尋思而正尋思。則於其中，能善知量，離諸雜染而起言說。**

未二、別釋3　申一、善知量

**於經行處能正經行，於所坐處能正安坐。於如是等一切處所，皆善知量。如是行時清淨為先，於其住時亦得清淨。**

申二、離雜染2　酉一、總標觀察

**其間能以觀察作意，數數觀察現行煩惱，淨修治心。如是能趣一向成就諸白淨法，一切魔怨所不能奪，及彼一切惡不善法四種雜染。**

酉二、別列雜染

**謂後有因性故，現法身心遍燒惱故，惡趣因性故，生等眾苦因性故。**

申三、起言說2　酉一、標列

**言說有二，一者、隨逐音聲勝解言說，二者、隨逐法隨法行言說。**

酉二、辨釋

**第一言說，是於正法受持、讀誦、請問、徵覈之所發起；第二言說，是於所緣令心安住究竟解脫施設教授之所發起。**

未三、料簡2　申一、標應義

**若為是義，如來出世，諸弟子眾隨入聖教，應勤修習如是善法。**

申二、簡差別2　酉一、斥非

**若於彼法毗奈耶中，無一切種所修梵行，當知亦無修梵行者；以於其中無梵行故，稱梵行者皆修邪行；師弟展轉互相觸惱，各自許有尊卑體式。**

酉二、顯正

**於正法中，二俱可得。**

　　於正法中二俱可得者：謂一切種所修梵行，及修梵行者，於正法中俱可得故。

午二、明不能行2　未一、辨相3　申一、隨順隨逐音聲勝解言說

**若有棄捨大果大利，應所證空、應所修空為極下劣，有大罪過。利養恭敬愛味所漂，多習邪行。**

　　若有棄捨大果大利等者：此中義顯，隨順隨逐音聲勝解言教，為其究竟，不修梵行，故作是說。

**當知彼為大梵行災之所觸惱。**

申二、耽著利養恭敬

**彼由如是耽嗜愛著利養恭敬自逼惱故，於能隨順解脫言教不欲聽聞，雖為宣說，不能屬耳。**

申三、彊聞無解不欲修行

**或為貪著利養恭敬增上力故，而彊聽聞，無心求解，不欲修行。不為究竟善自調伏，乃至不為證般涅槃。**

未二、結斥

**由如是事，憎惡大師，行不平等，以於廣大現前恩德不能報故。**

辰二、攝略義2　巳一、正顯出家障行因緣

**當知此中總略義者，謂善說法毗奈耶中，既出家已，由四因緣，如於自己**[^12]**正所應行而不能行，如於大師聖教出家正所應行亦不能行。**

　　由四因緣等者：如下自釋，樂相雜住等義，名四因緣。由初因緣，當知於自己正所應行而不能行。由餘三緣，當知於大師聖教出家正所應行亦不能行。前已別辯，其相應知。

**謂樂相雜住故；隨順隨逐音聲勝解言說故；耽著利養恭敬故；由此耽著增上緣力，聽聞正法，不修自利利他行故。**

巳二、兼明世尊調伏方便

**又佛世尊不欲自顯能善御眾，而攝徒眾，唯深哀愍諸有情故。由是因緣，於行邪行弟子眾中，能無護惜分明示語，寧使弟子由此分明麤利益語，現捨正法及毗奈耶，當獲利益，勿令住此廣興邪行。**

**瑜伽師地論科句披尋記卷第九十**

[^1]: 「彼」，大正作「復」。

[^2]: 「造」，大正作「起」。

[^3]: 「生於餓鬼及傍生中，先業為因感得樂受，當知此業亦得名為順樂受業」，大正、陵本置於「謂能招感惡趣生業」之後。

[^4]: 「愛」，大正、陵本作「意」。

[^5]: 「二」，大正作「一」。

[^6]: 「三」，大正作「二」。

[^7]: 「己」，陵本作「已」。

[^8]: 「相」，大正作「根」。

[^9]: 「雖」，大正作「唯」。

[^10]: 「荊」，大正作「刺」。

[^11]: 「及我慢遍知」，大正、陵本置於「滋潤其身為所依止」之下。

[^12]: 「己」，陵本作「已」。
