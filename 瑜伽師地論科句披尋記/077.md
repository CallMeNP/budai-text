# 瑜伽師地論科句披尋記卷第七十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之六**

辛五、分別瑜伽止觀3　壬一、正廣分別2　癸一、長行2　子一、問答辨26　丑一、依住門2　寅一、慈氏問

**復次，依法假安立分別解說**[^1]**瑜伽所攝奢摩他、毗鉢舍那道，**

　　依法假安立者：此中菩薩修習止觀，為欲證得諸法離言自性故，以法假安立為所依止。本地分說：此中菩薩即於諸法無所分別，當知名止。若於諸法勝義理趣如實真智，及於無量安立理趣世俗妙智，當知名觀。乃至廣說。（陵本四十五卷四頁3623）其義應知。

**當知如解深密經中，慈氏菩薩白佛言：世尊！菩薩何依、何住，於大乘中修奢摩他、毗鉢舍那？**

寅二、世尊告

**佛告慈氏菩薩曰：善男子！當知菩薩法假安立，及不捨無上正等覺願為依、為住，於大乘中修奢摩他、毗鉢舍那。**

　　為依為住者：如次配釋法假安立，及不捨無上正等覺願應知。由法假安立為依，能求奢摩他，能善毗鉢舍那故。由不捨無上正等覺願為住，能令大乘相應作意無散動故。

丑二、所緣門2　寅一、慈氏問

**世尊！如說四種所緣境事，一、有分別影像所緣境事，二、無分別影像所緣境事，三、事邊際所緣境事，四、所作成辦所緣境事。於此四中，幾是奢摩他所緣境事？幾是毗鉢舍那所緣境事？幾是俱所緣境事？**

　　如說四種所緣境事等者：聲聞地中別辯其相應知。（陵本二十六卷十三頁[^2]2209）

寅二、世尊告

**善男子！一是奢摩他所緣境事，謂無分別影像；一是毗鉢舍那所緣境事，謂有分別影像；二是俱所緣境事，謂事邊際、所作成辦。**

丑三、求善止觀門2　寅一、慈氏問

**世尊！云何菩薩依此四種奢摩他、毗鉢舍那所緣境事，能求奢摩他，能善毗鉢舍那？**

寅二、世尊告2　卯一、能求奢摩他2　辰一、釋2　巳一、於法正思

**善男子！如我為諸菩薩所說法假安立，所謂契經、應頌、記別、諷誦、自說、因緣、譬喻、本事、本生、方廣、希法、論議。菩薩於此善聽、善受，言善通利、意善尋思、見善通達，即於如所善思惟法，獨處空閑，作意思惟。**

　　善聽善受等者：無倒聽聞，是名善聽。無倒受持，是名善受。以大音聲而為讀誦，是名言善通利。如理作意，是名意善尋思。如實了知，是名見善通達。

巳二、令心相續

**復即於此能思惟心，內心相續作意思惟，如是正行多安住故，起身輕安及心輕安，是名奢摩他。**

　　復即於此能思惟心等者：九種心住中，說有內住、等住、安住、近住初四種相，皆此作意思惟所攝。如聲聞地別釋應知。（陵本三十卷九頁2511）

辰二、結

**如是菩薩能求奢摩他。**

卯二、能善毗鉢舍那2　辰一、釋2　巳一、觀察影像

**彼由獲得身心輕安為所依故，即於如所善思惟法內三摩地所行影像，觀察、勝解、捨離心相。**

　　觀察勝解捨離心相者：如下說言：三摩地所行有分別影像，毗鉢舍那所緣。是名觀察。又言：通達三摩地所行影像唯是其識。是名勝解。又言：或通達此已，復思惟如性。是名捨離心相。如是次第配釋應知。

巳二、思擇差別

**即於如是三摩地影像所知義中，能正思擇、最極思擇、周遍尋思、周遍伺察。**

　　能正思擇等者：此即四種毗鉢舍那。聲聞地中別釋其相應知。（陵本三十卷十一頁2518）

**若忍、若樂、若慧、若見、若觀，是名毗鉢舍那。**

辰二、結

**如是菩薩能善毗鉢舍那。**

　　若忍若樂等者：於所知義深生信解，是名為忍。為得未得，深生希望，是名為樂。各品差別能了知故，是名為慧。審諦推求，是名為見。現前決了，是名為觀。

丑四、隨順作意門2　寅一、隨順奢摩他2　卯一、慈氏問

**世尊！若諸菩薩緣心為境，內思惟心，乃至未得身心輕安所有作意，當名何等？**

卯二、世尊告

**善男子！非奢摩他作意，是隨順奢摩他勝解相應作意。**

　　乃至未得身心輕安所有作意者：聲聞地說：身心輕安，名有作意。由此最初獲得色界定地所攝少分微妙正作意故。（陵本三十二卷二十頁2666）當知即是得初靜慮近分，未至位所攝。此位以前所有作意，非定地攝。此即七作意中前五作意，謂了相作意、勝解作意、遠離作意、攝樂作意、觀察作意。今總攝彼，說乃至言。

寅二、隨順毗鉢舍那2　卯一、慈氏問

**世尊！若諸菩薩乃至未得身心輕安，於如所思所有諸法內三摩地所緣影像，作意思惟，如是作意當名何等？**

卯二、世尊告

**善男子！非毗鉢舍那作意，是隨順毗鉢舍那勝解相應作意。**

丑五、一異門2　寅一、二道一異2　卯一、慈氏問

**世尊！奢摩他道與毗鉢舍那道，當言有異？當言無異？**

卯二、世尊告2　辰一、標

**善男子！當言非有異、非無異。**

辰二、釋

**何故非有異？以毗鉢舍那所緣境心為所緣故。何故非無異？有分別影像非所緣故。**

　　以毗鉢舍那所緣境心為所緣故者：起自心相為所緣境，是名毗鉢舍那所緣境心。奢摩他道亦以此心為所緣境，由是當言非有異。聲聞地說：由隨相行、隨尋思行、隨伺察行毗鉢舍那，行彼境界，而非一向精勤修習毗鉢舍那。還捨觀相，復於所緣思惟止行。由是因緣，彼於爾時，於所緣境不捨、不取。由於所緣止行轉故，不名為捨；即於所緣不作相故，無分別故，不名為取。（陵本三十一卷十一頁2583）其義應知。

寅二、見相一異6　卯一、慈氏問

**世尊！諸毗鉢舍那三摩地所行影像，彼與此心當言有異？當言無異？**

卯二、世尊告3　辰一、標

**善男子！當言無異。**

辰二、徵

**何以故？**

辰三、釋

**由彼影像唯是識故。善男子！我說識所緣，唯識所現故。**

卯三、慈氏設難

**世尊！若彼所行影像，即與此心無有異者，云何此心還見此心？**

　　若彼所行影像等者：此中難意，謂彼所行影像應是所取，行影像心應是能取，若無有異，云何此心還見此心？

卯四、世尊正釋2　辰一、標相

**善男子！此中無有少法能見少法，然即此心如是生時，即有如是影像顯現。**

辰二、喻成

**善男子！如依善瑩清淨鏡面，以質為緣還見本質，而謂我今見於影像，及謂離質別有所行影像顯現。如是此心生時，相似有異三摩地所行影像顯現。**

　　相似有異三摩地所行影像顯現者：謂彼影像唯識所現，故言相似。然是所行，故言有異。如前鏡喻道理應知。

卯五、慈氏轉難

**世尊！若諸有情自性而住，緣色等心所行影像，彼與此心亦無異耶？**

卯六、世尊理例

**善男子！亦無有異。而諸愚夫由顛倒覺，於諸影像不能如實知唯是識，作顛倒解。**

丑六、一向俱轉門2　寅一、正辨3　卯一、一向修毗鉢舍那2　辰一、慈氏問

**世尊！齊何當言菩薩一向修毗鉢舍那？**

辰二、世尊告

**善男子！若相續作意，唯思惟心相。**

卯二、一向修奢摩他2　辰一、慈氏問

**世尊！齊何當言菩薩一向修奢摩他？**

辰二、世尊告

**善男子！若相續作意，唯思惟無間心。**

卯三、和合俱轉2　辰一、慈氏問

**世尊！齊何當言菩薩奢摩他、毗鉢舍那和合俱轉？**

辰二、世尊告

**善男子！若正思惟心一境性。**

寅二、隨釋3　卯一、心相2　辰一、慈氏問

**世尊！云何心相？**

辰二、世尊告

**善男子！謂三摩地所行有分別影像，毗鉢舍那所緣。**

卯二、無間心2　辰一、慈氏問

**世尊！云何無間心？**

辰二、世尊告

**善男子！謂緣彼影像心，奢摩他所緣。**

　　緣彼影像心者：此即前說毗鉢舍那所緣境心，然非毗鉢舍那所行影像，彼有分別，此無分別故。聲聞地說：云何無分別影像？謂修觀行者，受取如是影像相已，不復觀察揀擇、極揀擇、遍尋思、遍伺察。然即於此所緣影像，以奢摩他行寂靜其心，乃至廣說。彼於爾時，成無分別影像所緣。（陵本二十六卷十四頁2213）由是當知此所說義。

卯三、心一境性2　辰一、慈氏問

**世尊！云何心一境性？**

辰二、世尊告

**善男子！謂通達三摩地所行影像唯是其識；或通達此已，復思惟如性。**

丑七、種別門2　寅一、毗鉢舍那2　卯一、慈氏問

**世尊！毗鉢舍那凡有幾種？**

卯二、世尊告3　辰一、標

**善男子！略有三種。**

辰二、列

**一者、有相毗鉢舍那，二者、尋求毗鉢舍那，三者、伺察毗鉢舍那。**

辰三、釋3　巳一、有相毗鉢舍那

**云何有相毗鉢舍那？謂純思惟三摩地所行有分別影像毗鉢舍那。**

巳二、尋求毗鉢舍那

**云何尋求毗鉢舍那？謂由慧故，遍於彼彼未善解了一切法中，為善了故，作意思惟毗鉢舍那。**

　　遍於彼彼未善解了一切法中者：謂於彼彼所知事中，彼所依法未生勝解作意故。聲聞地說：所知事者，謂或不淨，或慈愍，或緣性緣起，或界差別，或阿那波那念，或蘊善巧，或界善巧，或處善巧，或緣起善巧，或處非處善巧，或下地麤性、上地靜性，或苦諦、集諦、滅諦、道諦，是名所知事。此所知事，或依教授教誡、或聽聞正法為所依止，令三摩呬多地作意現前，即於彼法而起勝解，即於彼所知事而起勝解。（陵本二十六卷十四頁2210）其義應知。

巳三、伺察毗鉢舍那

**云何伺察毗鉢舍那？謂由慧故，遍於彼彼已善解了一切法中，為善證得極解脫故，作意思惟毗鉢舍那。**

　　為善證得極解脫故者：所作成辦，名極解脫。聲聞地說：云何所作成辦？謂修觀行者，於奢摩他、毗鉢舍那，若修、若習、若多修習為因緣故，諸緣影像所有作意皆得圓滿。此圓滿故，便得轉依，一切麤重悉皆息滅。得轉依故，超過影像，即於所知事，有無分別現量智見生。（陵本二十六卷十五頁2216）其義應知。

寅二、奢摩他2　卯一、慈氏問

**世尊！是奢摩他凡有幾種？**

卯二、世尊告3　辰一、三種

**善男子！即由隨彼無間心故，當知此中亦有三種。**

辰二、八種

**復有八種。謂初靜慮乃至非想非非想處，各有一種奢摩他故。**

辰三、四種

**復有四種。謂慈悲喜捨四無量中，各有一種奢摩他故。**

　　即由隨彼無間心故者：謂隨毗鉢舍那所緣有分別影像無間，無分別影像為奢摩他所緣，名隨彼無間心。義如前知。

丑八、依法不依法門2　寅一、慈氏問

**世尊！如說依法奢摩他、毗鉢舍那，復說不依法奢摩他、毗鉢舍那，云何名依法？云何復名不依法？**

寅二、世尊告2　卯一、正辨差別2　辰一、依法

**善男子！若隨所受、所思法相，而於其義得奢摩他、毗鉢舍那，名依法。**

辰二、不依法

**若不待於所受、所思所有法相，但依止他教誡教授，而於其義得奢摩他、毗鉢舍那，謂觀青瘀及膿爛等，或一切行皆是無常，或諸行苦，或一切法皆無有我，或復涅槃畢竟寂靜，如是等類奢摩他、毗鉢舍那，名不依法。**

卯二、隨應施設

**由依止法得奢摩他、毗鉢舍那，故我施設隨法行菩薩是利根性；**

　　施設隨法行菩薩是利根性者：聲聞地說：云何隨法行補特伽羅？謂有補特伽羅，如其所聞、所受、所究竟、所思、所量、所觀察法，自有功能、自有勢力隨法修行；不從他求教授教誡，修證果行。是名隨法行補特伽羅。（陵本二十六卷四頁2180）當知如是補特伽羅是利根性。

**由不依法得奢摩他、毗鉢舍那，故我施設隨信行菩薩是鈍根性。**

　　施設隨信行菩薩是鈍根性者：聲聞地說：云何隨信行補特伽羅？謂有補特伽羅，從他求請教授教誡，由此力故，修證果行。非如所聞、所受、所究竟、所思、所量、所觀察法，自有功能、自有勢力隨法修行；唯由隨他補特伽羅，信而修行。是名隨信行補特伽羅。（陵本二十六卷四頁2179）當知如是補特伽羅是鈍根性。

丑九、緣法別總門3　寅一、別總施設2　卯一、慈氏問

**世尊！如說緣別法奢摩他、毗鉢舍那，復說緣總法奢摩他、毗鉢舍那。云何名緣別法奢摩他、毗鉢舍那？云何復名緣總法奢摩他、毗鉢舍那？**

卯二、世尊告2　辰一、緣別法奢摩他毗鉢舍那

**善男子！若諸菩薩緣於各別契經等法，於如所受、所思惟法，修奢摩他、毗鉢舍那，是名緣別法奢摩他、毗鉢舍那。**

　　緣於各別契經等法者：契經等十二分教，諸所有法行相非一，是名各別。謂或諸蘊相應，或諸界相應，或諸處相應，或緣起相應，或處非處相應，或念住相應，如是等類應知。

辰二、緣總法奢摩他毗鉢舍那

**若諸菩薩即緣一切契經等法，集為一團、一積、一分、一聚，作意思惟，此一切法隨順真如、趣向真如、臨入真如，隨順菩提、隨順涅槃、隨順轉依，及趣向彼、若臨入彼，此一切法宣說無量無數善法。如是思惟修奢摩他、毗鉢舍那，是名緣總法奢摩他、毗鉢舍那。**

　　集為一團一積一分一聚等者：五識身相應地意地決擇中說：修觀行者，以阿賴耶識是一切戲論所攝諸行界故，略彼諸行，於阿賴耶識中，總為一團、一積、一聚。為一聚已，由緣真如境智修習、多修習故，而得轉依。（陵本五十一卷十頁4095）又聲聞地決擇中說：由諸有學已見跡者，先由法智、類智，於現不現一切行中起現觀已，後於修道攝一切行，總為一團、一分、一聚，以無常等行次第觀察，而不分別此是欲行、此是色行、此無色行、此是現見、此非現見。（陵本六十八卷四頁5385）今此中說一團、一積、一分、一聚，文雖有別，其義正同。謂緣一切契經等法，更不分別若色、若心諸差別義，是名一團；更不分別諸蘊差別，是名一積；更不分別下上分結，是名一分；更不分別色無色聚，是名一聚。唯是無常、苦、空、無我共相之所顯故，唯依薩迦耶聚之所攝故。

寅二、名小大等2　卯一、慈氏問

**世尊！如說緣小總法奢摩他、毗鉢舍那，復說緣大總法奢摩他、毗鉢舍那，又說緣無量總法奢摩他、毗鉢舍那。云何名緣小總法奢摩他、毗鉢舍那？云何名緣大總法奢摩他、毗鉢舍那？云何復名緣無量總法奢摩他、毗鉢舍那？**

卯二、世尊告3　辰一、緣小總法奢摩他毗鉢舍那

**善男子！若緣各別契經，乃至各別論議**[^3]**，為一團等作意思惟，當知是名緣小總法奢摩他、毗鉢舍那。**

辰二、緣大總法奢摩他毗鉢舍那

**若緣乃至所受、所思契經等法，為一團等作意思惟，非緣各別，當知是名緣大總法奢摩他、毗鉢舍那。**

辰三、緣無量總法奢摩他毗鉢舍那

**若緣無量如來法教、無量法句文字、無量後後慧所照了，為一團等作意思惟，非緣乃至所受、所思，當知是名緣無量總法奢摩他、毗鉢舍那。**

寅三、名得通達2　卯一、辨得相2　辰一、慈氏問

**世尊！菩薩齊何名得緣總法奢摩他、毗鉢舍那？**

辰二、世尊告2　巳一、標

**善男子！由五緣故，當知名得。**

巳二、列

**一者、於思惟時，剎那剎那融消一切麤重所依；二者、離種種想得樂法樂；三者、解了十方無差別相無量法光；四者、所作成滿相應淨分無分別相恆現在前；五者、為令法身得成滿故，攝受後後轉勝妙因。**

　　由五緣故當知名得等者：此中五緣總名為得，然非無別。當知前二是通達相，初極喜地及離垢地之所顯故。第三是其得相，發光地之所顯故。第四是其得已離加行相，不動地之所顯故。第五是其得已攝受因相，善慧地之所顯故。

卯二、辨通達2　辰一、慈氏問

**世尊！此緣總法奢摩他、毗鉢舍那，當知從何名為通達？從何名得？**

辰二、世尊告2　巳一、簡差別

**善男子！從初極喜地名為通達，從第三發光地乃名為得。**

巳二、勵隨學

**善男子！初業菩薩亦於是中隨學作意，雖未可歎，不應懈廢。**

丑十、三地門2　寅一、慈氏問

**世尊！是奢摩他、毗鉢舍那，云何名有尋有伺三摩地？云何名無尋唯伺三摩地？云何名無尋無伺三摩地？**

寅二、世尊告2　卯一、第一釋3　辰一、有尋有伺三摩地

**善男子！於如所取尋伺法相，若有麤顯領受觀察諸奢摩他、毗鉢舍那，是名有尋有伺三摩地。**

　　領受觀察者：此中領受，是奢摩他相。觀察，是毗鉢舍那相。如文次第配釋應知。

辰二、無尋唯伺三摩地

**若於彼相雖無麤顯領受觀察，而有微細彼光明念領受觀察諸奢摩他、毗鉢舍那，是名無尋唯伺三摩地。**

　　而有微細彼光明念者：光明想俱諸所有念，名光明念。本地分說：真實能令心闇昧者，謂方便修止觀品時，於諸法中所有忘念。與此相違，當知即是光明。（陵本二十卷九頁1737）

辰三、無尋無伺三摩地

**若即於彼一切法相，都無作意領受觀察諸奢摩他、毗鉢舍那，是名無尋無伺三摩地。**

卯二、第二釋3　辰一、有尋有伺三摩地

**復次，善男子！若有尋求奢摩他、毗鉢舍那，是名有尋有伺三摩地。**

辰二、無尋唯伺三摩地

**若有伺察奢摩他、毗鉢舍那，是名無尋唯伺三摩地。**

辰三、無尋無伺三摩地

**若緣總法奢摩他、毗鉢舍那，是名無尋無伺三摩地。**

丑十一、三相門2　寅一、慈氏問

**世尊！云何止相？云何舉相？云何捨相？**

寅二、世尊告3　卯一、止相

**善男子！若心掉舉，或恐掉舉時，諸可厭法作意及彼無間心作意，是名止相。**

　　諸可厭法作意等者：取過患相，名可厭法，是即止因緣相。彼無間心如前已釋，是即止所緣相。

卯二、舉相

**若心沈沒，或恐沈沒時，諸可欣法作意及彼心相作意，是名舉相。**

　　諸可欣法作意等者：緣淨妙相，名可欣法，是即舉因緣相。分別影像名彼心相，是即舉所緣相。

卯三、捨相

**若於一向止道、或於一向觀道、或於雙運轉道，二隨煩惱所染汙時，諸無功用作意及心任運轉中所有作意，是名捨相。**

　　二隨煩惱所染汙時等者：若心掉舉，或心沈沒，是名二隨煩惱所染汙時。即於是時修對治已，捨離功用，任運而轉，是名捨相。此亦二相，謂因緣相及所緣相，如次配屬應知。

丑十二、知法知義門2　寅一、慈氏問

**世尊！修奢摩他、毗鉢舍那諸菩薩眾，知法、知義，云何知法？云何知義？**

寅二、世尊告2　卯一、知法4　辰一、標

**善男子！彼諸菩薩，由五種相了知於法。**

辰二、列

**一者、知名，二者、知句，三者、知文，四者、知別，五者、知總。**

辰三、釋5　巳一、名

**云何為名？謂於一切染淨法中，所立自性想假施設。**

　　云何為名等者：攝釋分說：名身者，謂共知增語。（陵本八十一卷一頁6165）此即於相所有增語，由是說言想假施設。

巳二、句

**云何為句？謂即於彼名聚集中，能隨宣說諸染淨義依持建立。**

　　云何為句等者：攝釋分說：攝受諸名，究竟顯了不現見義，故名為句。（陵本八十一卷三頁6170）由是當知，諸染淨義，句為能詮，令無失壞，是名依持；由句無倒，義無增減，故名建立。

巳三、文

**云何為文？謂即彼二所依止字。**

巳四、知別

**云何於彼各別了知？謂由各別所緣作意。**

　　謂由各別所緣作意者：由是能了諸法自相故。

巳五、知總

**云何於彼總合了知？謂由總合所緣作意。**

　　謂由總合所緣作意者：由是能了諸法共相故。

辰四、結

**如是一切總略為一，名為知法。如是名為菩薩知法。**

卯二、知義4　辰一、十義4　巳一、標

**善男子！彼諸菩薩，由十種相了知於義。**

巳二、列

**一者、知盡所有性，二者、知如所有性，三者、知能取義，四者、知所取義，五者、知建立義，六者、知受用義，七者、知顛倒義，八者、知無倒義，九者、知雜染義，十者、知清淨義。**

巳三、釋10　午一、盡所有性2　未一、略攝

**善男子！盡所有性者，謂諸雜染、清淨法中所有一切品別邊際，是名此中盡所有性。**

未二、舉例

**如五數蘊、六數內處、六數外處，如是一切。**

午二、如所有性2　未一、略釋

**如所有性者，謂即一切染淨法中所有真如，是名此中如所有性。**

未二、廣辨2　申一、釋七種2　酉一、總標

**此復七種。**

酉二、列釋

**一者、流轉真如，謂一切行無先後性。**

　　謂一切行無先後性者：諸有情類無始時來生死流轉，乃至盡未來際無有窮盡，當知唯是諸行因果展轉相續，由是故說無先後性。

**二者、相真如，謂一切法補特伽羅無我性及法無我性。三者、了別真如，謂一切行唯是識性。**

　　謂一切行唯是識性者：識所緣境，唯識所現，非一切行離識別有，由是說言唯是識性。

**四者、安立真如，謂我所說諸苦聖諦。**

　　安立真如等者：本地分說：一切所依自體，麤重所隨故，麤重所生故，麤重自性故，諸佛如來安立為苦，所謂由行苦故。（陵本二卷二頁113）由是道理，諸苦聖諦名安立真如。

**五者、邪行真如，謂我所說諸集聖諦。**

　　邪行真如等者：此中邪行，謂諸煩惱，及煩惱增上所生諸業應知。

**六者、清淨真如，謂我所說諸滅聖諦。七者、正行真如，謂我所說諸道聖諦。**

申二、總料簡

**當知此中，由流轉真如、安立真如、邪行真如故，一切有情平等平等。**

　　由流轉真如等者：此中義顯有情業果相續，說名平等平等。

**由相真如、了別真如故，一切諸法平等平等。**

　　由相真如等者：此中義顯諸法不二，說名平等平等。

**由清淨真如故，一切聲聞菩提、獨覺菩提、阿耨多羅三藐三菩提平等平等。**

　　由清淨真如等者：此中義顯諸解脫身清淨無二，說名平等平等。

**由正行真如故，聽聞正法，緣總境界勝奢摩他、毗鉢舍那所攝受慧平等平等。**

　　正行真如等者：此中義顯聽聞正法，緣總境界，如次能生法住正智及真實智，說名平等平等。

午三、能取義

**能取義者，謂內五色處，若心、意、識及諸心法。**

午四、所取義

**所取義者，謂外六處。又能取義亦所取義。**

　　又能取義亦所取義者：謂如前說內五色處，若心、意、識及諸心法，亦為所取義故。

午五、建立義2　未一、標

**建立義者，謂器世界。於中可得建立一切諸有情界。**

　　可得建立一切諸有情界者：謂器世界是諸有情生所依處故。

未二、釋

**謂一村田，若百村田，若千村田，若百千村田；或一大地至海邊際，此百此千，若此百千；或一贍部洲，此百此千，若此百千；或一四大洲，此百此千，若此百千；或一小千世界，此百此千，若此百千；或一中千世界，此百此千，若此百千；或一三千大千世界，此百此千，若此百千；或此拘胝，此百拘胝，此千拘胝，此百千拘胝；或此無數，此百無數，此千無數，此百千無數；或三千大千世界無數百千微塵量等，於十方面無量無數諸器世界。**

午六、受用義

**受用義者，謂我所說諸有情類，為受用故，攝受資具。**

午七、顛倒義

**顛倒義者，謂即於彼能取等義，無常計常，想倒、心倒、見倒；苦計為樂、不淨計淨、無我計我，想倒、心倒、見倒。**

午八、無倒義

**無倒義者，與上相違，能對治彼，應知其相。**

午九、雜染義

**雜染義者，謂三界中三種雜染。一者、煩惱雜染，二者、業雜染，三者、生雜染。**

午十、清淨義

**清淨義者，謂即如是三種雜染所有離繫菩提分法。**

　　所有離繫菩提分法者：由念住等一切菩提分法，能令三種雜染究竟離繫，由是說言離繫菩提分法。

巳四、結

**善男子！如是十種，當知普攝一切諸義。**

辰二、五義5　巳一、標

**復次，善男子！彼諸菩薩，由能了知五種義故，名為知義。**

巳二、徵

**何等五義？**

巳三、列

**一者、遍知事，二者、遍知義，三者、遍知因**[^4]**，四者、得遍知果，五者、於此覺了。**

巳四、釋5　午一、遍知事2　未一、標

**善男子！遍知事者，當知即是一切所知。**

未二、列

**謂或諸蘊，或諸內處，或諸外處，如是一切。**

午二、遍知義2　未一、釋

**遍知義者，乃至所有品類差別所應知境，或世俗故，或勝義故，或功德故，或過失故，緣故，世故，或生、或住、或壞相故，**

　　緣故世故等者：緣謂四緣，一、因緣，二、等無間緣，三、所緣緣，四、增上緣。世謂三世，一、過去，二、未來，三、現在。諸有為法，先時未生，今最初生，是名生相。今既生已，唯生剎那隨轉，是名住相。生剎那後，剎那不住，是名壞相。

**或如病等故，或苦集等故，或真如、實際、法界等故，或廣略故，或一向記故，或分別記故，或反問記故，或置記故，或隱密故，或顯了故。**

未二、結

**如是等類，當知一切名遍知義。**

　　或一向記故等者：本地分說：又有四種請問記論，能斷所疑，能悟未悟，又能任持勝決擇力。謂於法實相應一向記，於諸有情業果異熟應分別記，於隱密說非一向問應詰問記，於不如理應當置記。於此問中，云何名記？謂記彼問，言佛世尊於斯不記。（陵本十四卷十頁1215）此應準知。

午三、遍知因2　未一、標

**言遍知因**[^5]**者，當知即是能取前二菩提分法。**

未二、列

**謂諸念住或正斷等。**

　　能取前二菩提分法者：謂念住等菩提分法，於前所說遍知事及遍知義為能取故。

午四、得遍知果

**得遍知果者，謂貪恚癡斷毗奈耶，及貪恚癡一切永斷諸沙門果，及我所說聲聞、如來，若共不共、世出世間所有功德，於彼作證。**

　　貪恚癡斷毗奈耶等者：貪瞋癡法諸纏斷故，說名為斷。由能調伏，名毗奈耶。若隨眠斷，說名永斷，由是能證諸沙門果。

午五、於此覺了

**於此覺了者，謂即於此作證法中諸解脫智，廣為他說宣揚開示。**

巳五、結

**善男子！如是五義，當知普攝一切諸義。**

　　諸解脫智等者：解脫知見，名解脫智。由此能為他說宣揚開示諸解脫道，令覺了故。

辰三、四義4　巳一、標

**復次，善男子！彼諸菩薩，由能了知四種義故，名為知義。**

巳二、徵

**何等四義？**

巳三、列

**一者、心執受義，二者、領納義，三者、了別義，四者、雜染、清淨義。**

巳四、結

**善男子！如是四義，當知普攝一切諸義。**

　　何等四義等者：此中四義，如次配釋身、受、心、法應知。

辰四、三義5　巳一、標

**復次，善男子！彼諸菩薩，由能了知三種義故，名為知義。**

巳二、徵

**何等三義？**

巳三、列

**一者、文義，二者、義義，三者、界義。**

巳四、釋3　午一、文義

**善男子！言文義者，謂名身等。**

午二、義義2　未一、標

**義義者，當知復有十種。**

未二、列

**一者、真實相，**

　　真實相者：諸佛說法唯依二諦，謂世俗諦及勝義諦。如是二諦名真實相。

**二者、遍知相，三者、永斷相，四者、作證相，五者、修習相，**

　　遍知相等者：如前已說遍知苦諦、永斷集諦、觸證滅諦、修習道諦。（陵本五十五卷十六頁4453）其義應知。

**六者、即彼真實相等品差別相，**

　　即彼真實相等品差別相者：謂彼二諦，四諦所攝，諸法有多品類差別故。

**七者、所依、能依相屬相，**

　　所依能依相屬相者：謂所依身與能依法更相繫屬。若未轉依，繫屬雜染；若已轉依，繫屬清淨。

**八者、即遍知等障礙法相，九者、即彼隨順法相，十者、不遍知等及遍知等過患、功德相。**

午三、界義2　未一、標

**言界義者，謂五種界。**

未二、列

**一者、器世界，二者、有情界，三者、法界，四者、所調伏界，五者、調伏加行界。**

巳五、結

**善男子！如是三**[^6]**義，當知普攝一切諸義。**

　　謂五種界等者：本地分說：又諸菩薩，於五無量能起一切善巧作用。（陵本四十六卷十五頁3715）此五種界，如彼別釋應知。

丑十三、知義差別門2　寅一、慈氏問

**世尊！若聞所成慧了知其義，若思所成慧了知其義，若奢摩他、毗鉢舍那修所成慧了知其義，此何差別？**

寅二、世尊告2　卯一、釋3　辰一、聞所成慧

**善男子！聞所成慧依止於文，但如其說，未善意趣，未現在前，**

　　未現在前者：唯緣名境，不了實義，名未現前，無所知事同分三摩地所行影像現前故。

**隨順解脫，未能領受成解脫義。**

　　未能領受成解脫義者：謂於解脫能得、能成決定實義，未能信解領受彼相故。

辰二、思所成慧

**思所成慧亦依於文，不唯如說，亦善意趣，未現在前，轉順解脫，未能領受成解脫義。**

辰三、修所成慧

**若諸菩薩修所成慧，亦依於文，亦不依文，亦如其說，亦不如說，能善意趣，所知事同分三摩地所行影像現前，極順解脫，已能領受成解脫義。**

卯二、結

**善男子！是名三種知義差別。**

丑十四、智見差別門2　寅一、慈氏問

**世尊！修奢摩他、毗鉢舍那諸菩薩眾，知法、知義，云何為智？云何為見？**

寅二、世尊告2　卯一、標許為說

**善男子！我無量門宣說智、見二種差別，今當為汝略說其相。**

卯二、別釋智見

**若緣總法修奢摩他、毗鉢舍那所有妙慧，是名為智；若緣別法修奢摩他、毗鉢舍那所有妙慧，是名為見。**

　　我無量門宣說智見二種差別者：智、見差別有多種類，如攝事分廣釋應知。（陵本八十六卷九頁6512）

丑十五、除遣諸相門3　寅一、總辨除遣2　卯一、慈氏問

**世尊！修奢摩他、毗鉢舍那諸菩薩眾，由何作意，何等云何除遣諸相？**

卯二、世尊告2　辰一、答初二問

**善男子！由真如作意除遣法相及與義相。**

辰二、答第三問2　巳一、舉於名相

**若於其名及名自性無所得時，亦不觀彼所依之相，如是除遣。**

　　亦不觀彼所依之相等者：色等想事，名所依相。本地分說：若於彼事起能增益有體自性執，名增益想；起能損減唯事勝義執，名損減想。彼於此想能正除遣，能斷、能捨，故名除遣。（陵本三十六卷十九頁2990）其義應知。

巳二、例於句等

**如於其名，於句、於文、於一切義，當知亦爾。乃至於界及界自性無所得時，亦不觀彼所依之相，如是除遣。**

　　乃至於界等者：前說知法、知義中，名句文等為初，界義為後。今於此中，不具一一，置乃至言。

寅二、簡真如相2　卯一、慈氏問

**世尊！諸所了知真如義相，此真如相亦可遣不？**

卯二、世尊告2　辰一、無相可遣

**善男子！於所了知真如義中都無有相，亦無所得，當何所遣。**

辰二、非餘能伏

**善男子！我說了知真如義時，能伏一切法義之相，非此了達餘所能伏。**

寅三、出能觀心2　卯一、慈氏問2　辰一、引教

**世尊！如世尊說濁水器喻、不淨鏡喻、撓泉池喻，不任觀察自面影相。若堪任者，與上相違。如是若有不善修心，則不堪任如實觀察所有真如；若善修心，堪任觀察。**

辰二、舉問

**此說何等能觀察心？依何真如而作是說？**

卯二、世尊告2　辰一、答初問

**善男子！此說三種能觀察心，謂聞所成能觀察心、若思所成能觀察心、若修所成能觀察心。**

辰二、答後問

**依了別真如作如是說。**

丑十六、依空遣相門2　寅一、別遣諸相2　卯一、慈氏問

**世尊！如是了知法義菩薩，為遣諸相勤修加行，有幾種相難可除遣？誰能除遣？**

卯二、世尊告2　辰一、舉能遣空3　巳一、標

**善男子！有十種相，空能除遣。**

巳二、徵

**何等為十？**

巳三、釋10　午一、一切法空

**一者、了知法義故，有種種文字相，此由一切法空能正除遣。**

午二、相空及無先後空

**二者、了知安立真如義故，有生滅住異性相續隨轉相，此由相空及無先後空能正除遣。**

午三、內空及無所得空

**三者、了知能取義故，有顧戀身相及我慢相，此由內空及無所得空能正除遣。**

午四、外空

**四者、了知所取義故，有顧戀財相，此由外空能正除遣。**

午五、內外空及本性空

**五者、了知受用義男女承事資具相應故，有內安樂相、外淨妙相，此由內外空及本性空能正除遣。**

午六、大空

**六者、了知建立義故，有無量相，此由大空能正除遣。**

午七、有為空

**七者、了知無色故，有內寂靜解脫相，此由有為空能正除遣。**

午八、畢竟空無性空無性自性空及勝義空

**八者、了知相真如義故，有補特伽羅無我相、法無我相、若唯識相及勝義相，此由畢竟空、無性空、無性自性空及勝義空能正除遣。**

午九、無為空及無變異空

**九者、了知清淨真如義故，有無為相、無變異相，此由無為空、無變異空能正除遣。**

午十、空空

**十者、即於彼相對治空性作意思惟故，有空性相，此由空空能正除遣。**

　　有十種相空能除遣者：相有十種，如文可知。由十七空，能正除遣。謂一切法空、相空、無先後空、內空、無所得空、外空、內外空、本性空、大空、有為空、畢竟空、無性空、無性自性空、勝義空、無為空、無變異空、空空。辯中邊論說有十六，謂內空、外空、內外空、大空、空空、勝義空、有為空、無為空、畢竟空、無際空、無散空、本性空、相空、一切法空、無性空、無性自性空。名少分別，義亦不同，不應準釋。今此略義，謂一切法性離言說，是名一切法空，由是能正除遣種種文字相、諸有為相。性非勝義，是名相空，由是能正除遣生滅住異性相。諸行流轉無先後性，是名無先後空，由是能正除遣相續隨轉相。內無色處，若心、意、識及諸心法，待所取故，假名能取，非離所取有能取性，是名內空，由是能正除遣顧戀身相。唯有諸行，都無有我，是名無所得空，由是能正除遣我慢相。色等外處，觀待能取，假名所取，非離能取有所取相，是名外空，由是能正除遣顧戀財相。根境和合，能為受用，然實非有彼和合性，名內外空，由是能正除遣內安樂相。又彼男女承事資具貪相應故，淨妙相現，性非淨妙，名本性空，由是能正除遣外淨妙相。諸器世間住相寬廣，假名為大，色非有故，此亦非有，是名大空，由是能正除遣無量相。入無餘依涅槃界位，一切相滅，名有為空，由是能正除遣內寂靜解脫相。我及有情唯假安立，名畢竟空；諸法自性非如言有，名無性空；諸識所緣，唯識所現，即以外境無性為其自性，不應執有唯識相性，是名無性自性空；真如能伏一切義相，名勝義空；此四種空，如其次第，能正除遣補特伽羅無我相、法無我相、若唯識相及勝義相。無為無相，名無為空；待有為法，說無變異，唯自內證，非如言有，是名無變異空；如次能正除遣無為相及無變異相[^7]。能對治相空智空故，說名空空，由是能正除遣空性相。

辰二、釋所遣相2　巳一、慈氏問

**世尊！除遣如是十種相時，除遣何等？從何等相而得解脫？**

巳二、世尊告2　午一、答前問

**善男子！除遣三摩地所行影像相，從雜染縛相而得解脫，彼亦除遣。**

　　彼亦除遣者：謂彼雜染縛相亦除遣故。

午二、明說相3　未一、標

**善男子！當知就勝，說如是空治如是相，非不一一治一切相。**

未二、喻

**譬如無明，非不能生乃至老死諸雜染法，就勝但說能生於行，由是諸行親近緣故。**

未三、例

**此中道理，當知亦爾。**

寅二、總空性相2　卯一、慈氏問

**世尊！此中何等空是總空性相？若諸菩薩了知是已，無有失壞，於空性相離增上慢。**

卯二、世尊告2　辰一、歎許為說

**爾時世尊歎慈氏菩薩曰：善哉！善哉！善男子！汝今乃能請問如來如是深義，令諸菩薩於空性相無有失**[^8]**壞。何以故？善男子！若諸菩薩於空性相有失壞者，便為失壞一切大乘。是故汝應諦聽諦聽，當為汝說總空性相。**

辰二、正顯彼相

**善男子！若於依他起相及圓成實相中，一切品類雜染、清淨遍計所執相畢竟遠離性，及於此中都無所得，如是名為於大乘中總空性相。**

　　及於此中都無所得者：顯揚論說：無所得者，推求諸法，不見自性。非一切種都無所得，然於遍計所執自性無所得時，亦不觀彼依他自相。（顯揚論二十卷五頁31,579c）其義應知。

丑十七、能攝門2　寅一、慈氏問

**世尊！此奢摩他、毗鉢舍那，能攝幾種勝三摩地？**

寅二、世尊告

**善男子！如我所說，無量聲聞、菩薩、如來有無量種勝三摩地，當知一切皆此所攝。**

丑十八、因果門2　寅一、因2　卯一、慈氏問

**世尊！此奢摩他、毗鉢舍那，以何為因？**

卯二、世尊告

**善男子！清淨尸羅、清淨聞思所成正見以為其因。**

寅二、果2　卯一、慈氏問

**世尊！此奢摩他、毗鉢舍那，以何為果？**

卯二、世尊告2　辰一、心慧清淨

**善男子！善清淨心、善清淨慧以為其果。**

　　善清淨心善清淨慧者：謂諸無學貪愛永滅，證心解脫，是名善清淨心。永離無明，證慧解脫，是名善清淨慧。

辰二、世出世善

**復次，善男子！一切聲聞及如來等所有世間及出世間一切善法，當知皆是此奢摩他、毗鉢舍那所得之果。**

丑十九、作業門2　寅一、慈氏問

**世尊！此奢摩他、毗鉢舍那，能作何業？**

寅二、世尊告

**善男子！此能解脫二縛為業，所謂相縛及麤重縛。**

丑二十、能障門2　寅一、五繫攝2　卯一、慈氏問

**世尊！如佛所說五種繫中，幾是奢摩他障？幾是毗鉢舍那障？幾是俱障？**

卯二、世尊告3　辰一、奢摩他障

**善男子！顧戀身財，是奢摩他障。**

辰二、毗鉢舍那障

**於諸聖教不得隨欲，是毗鉢舍那障。**

辰三、俱障2　巳一、標

**樂相雜住、於少喜足，當知俱障。**

巳二、釋

**由第一故，不能造修；由第二故，所修加行不到究竟。**

　　如佛所說五種繫者：本地分中煩惱差別，說有五種拘礙。一、顧戀其身，二、顧戀諸欲，三、樂相雜住，四、闕隨順教，五、得微少善便生喜足。（陵本八卷七頁574）此五種繫，即彼異名應知。

寅二、五蓋攝2　卯一、慈氏問

**世尊！於五蓋中，幾是奢摩他障？幾是毗鉢舍那障？幾是俱障？**

卯二、世尊告

**善男子！掉舉惡作，是奢摩他障；惛沈睡眠、疑，是毗鉢舍那障；貪欲、瞋恚，當知俱障。**

丑二十一、圓滿清淨門2　寅一、奢摩他道2　卯一、慈氏問

**世尊！齊何名得奢摩他道圓滿清淨？**

卯二、世尊告

**善男子！乃至所有惛沈睡眠正善除遣，齊是名得奢摩他道圓滿清淨。**

　　乃至所有惛沈睡眠正善除遣者：謂修瑜伽行者，為欲對治惛沈睡眠，應時時間修習觀相，策舉其心。從是以後，心住正捨，不為惛沈睡眠之所纏擾，是名惛沈睡眠正善除遣。

寅二、毗鉢舍那道2　卯一、慈氏問

**世尊！齊何名得毗鉢舍那道圓滿清淨？**

卯二、世尊告

**善男子！乃至所有掉舉惡作正善除遣，齊是名得毗鉢舍那道圓滿清淨。**

　　乃至所有掉舉惡作正善除遣者：謂修瑜伽行者，為欲對治掉舉惡作，應時時間修習止相，寂靜其心。從是以後，心住正捨，不為掉舉惡作之所纏擾，是名掉舉惡作正善除遣。

丑二十二、散動門2　寅一、慈氏問

**世尊！若諸菩薩，於奢摩他、毗鉢舍那現在前時，應知幾種心散動法？**

寅二、世尊告3　卯一、標

**善男子！應知五種。**

卯二、列

**一者、作意散動，二者、外心散動，三者、內心散動，四者、相散動，五者、麤重散動。**

卯三、釋5　辰一、作意散動

**善男子！若諸菩薩捨於大乘相應作意，墮在聲聞、獨覺相應諸作意中，當知是名作意散動。**

辰二、外心散動

**若於其外五種妙欲諸雜亂相所有尋思、隨煩惱中，及於其外所緣境中，縱心流散，當知是名外心散動。**

　　若於其外五種妙欲等者：此中二義，釋名外心散動。五種妙欲諸雜亂相，說名為外。以此為緣，起欲、恚、害等諸惡尋思，及貪欲蓋等諸隨煩惱，令心散動，是為初義。或復於外五種妙欲所緣境中，縱心流散，令心散動，是第二義。

辰三、內心散動

**若由惛沈及以睡眠，或由沈沒，**

　　或由沈沒者：謂不守根門、食不知量、初夜後夜不常悎寤勤修觀行、不正知住，乃至廣說其心惛闇，於勝境界不樂攀緣，是名沈相。義如本地分說。（陵本十一卷十九頁936）

**或由愛味三摩鉢底，或由隨一三摩鉢底諸隨煩惱之所染汙，當知是名內心散動。**

　　或由隨一三摩鉢底諸隨煩惱之所染汙者：本地分說：有四得靜慮者，一、愛上靜慮者，二、見上靜慮者，三、慢上靜慮者，四、疑上靜慮者。（陵本十二卷二頁964）此說隨一三摩鉢底諸隨煩惱，如彼釋義應知。

辰四、相散動

**若依外相，於內等持所行諸相作意思惟，名相散動。**

　　若依外相等者：辯中邊說：矯現相已，修定加行，名相散亂。此應準釋。矯現相者，謂為誑他，矯詐示現諸根無掉、諸根無動、諸根寂靜故。

辰五、麤重散動

**若內作意為緣生起所有諸受，由麤重身計我起慢，當知是名麤重散動。**

　　若內作意為緣等者：定地作意，名內作意。以此為緣，能生定地喜、樂、捨受。於此所依麤重受中不了知故，計我起慢，是名麤重散動。

丑二十三、治障門2　寅一、慈氏問

**世尊！此奢摩他、毗鉢舍那，從初菩薩地乃至如來地，能對治何障？**

寅二、世尊告2　卯一、菩薩地10　辰一、初地障

**善男子！此奢摩他、毗鉢舍那，於初地中，對治惡趣煩惱、業、生雜染障。**

　　於初地中對治惡趣等者：由能對治惡趣所攝煩惱、業、生三種雜染為因緣故，彼地菩薩不墮惡趣，名已證入正性離生。

辰二、第二地障

**第二地中，對治微細誤犯現行障。**

辰三、第三地障

**第三地中，對治欲貪障。**

　　第三地中對治欲貪障者：由能對治欲貪為因緣故，彼地菩薩名增上心清淨攝。

辰四、第四地障

**第四地中，對治定愛及法愛障。**

　　對治定愛等者：由能對治定愛及與法愛為因緣故，彼地菩薩名增上慧清淨攝。言定愛者，謂於已得世間圓滿等持、等至起味著故。言法愛者，謂於已得圓滿聞持陀羅尼起染著故。

辰五、第五地障

**第五地中，對治生死涅槃一向背趣障。**

辰六、第六地障

**第六地中，對治相多現行障。**

辰七、第七地障

**第七地中，對治細相現行障。**

辰八、第八地障

**第八地中，對治於無相作功用及於有相不得自在障。**

辰九、第九地障

**第九地中，對治於一切種善巧言辭不得自在障。**

辰十、第十地障

**第十地中，對治不得圓滿法身證得障。**

卯二、如來地2　辰一、對治最極微細二障

**善男子！此奢摩他、毗鉢舍那，於如來地，對治極微細、最極微細煩惱障及所知障。**

辰二、建立最極清淨法身

**由能永害如是障故，究竟證得無著無礙一切智見，依於所作成滿所緣，建立最極清淨法身。**

　　依於所作成滿所緣等者：前說四種所緣境事，一、有分別影像所緣境事，二、無分別影像所緣境事，三、事邊際所緣境事，四、所作成辦所緣境事。今此所作成滿所緣，即其第四。如下又說：永害一切相、麤重故，漸次於彼後後地中，如鍊金法陶鍊其心，乃至證得阿耨多羅三藐三菩提，又得所作成滿所緣。由是依此建立最極清淨法身。

丑二十四、修證菩提門2　寅一、慈氏問

**世尊！云何菩薩依奢摩他、毗鉢舍那勤修行故，證得阿耨多羅三藐三菩提？**

寅二、世尊告2　卯一、釋3　辰一、加行位2　巳一、出依真如

**善男子！若諸菩薩已得奢摩他、毗鉢舍那，依七真如，於如所聞、所思法中，由勝定心，於善審定、於善思量、於善安立真如性中內正思惟。**

　　於善審定等者：由隨尋思行毗鉢舍那，於真如性如理作意，思量推察，名善審定及善思量。由隨伺察行毗鉢舍那，如所安立復審觀察，名善安立。

巳二、明捨細相2　午一、標

**彼於真如正思惟故，心於一切細相現行尚能棄捨，何況麤相。**

午二、釋

**善男子！言細相者，謂心所執受相，或領納相，或了別相，或雜染、清淨相，**

　　心所執受相等者：身、受、心、法，如次配釋應知。

**或內相，或外相，或內外相，或謂我當修行一切利有情相，或正智相，或真如相，或苦集滅道相，或有為相，或無為相，或有常相，或無常相，或苦有變異性相，或苦無變異性相，**

　　苦有變異性相等者：苦苦、壞苦境界緣生，名有變異。行苦異熟所引，名無變異。

**或有為異相相，或有為同相相，**

　　有為異相相等者：諸有為法前後變異，不相似生，是名異相。若前後生相似相續，是名同相。

**或知一切是一切已有一切相，**

　　或知一切等者：攝事分說：略有二種一切。一、少分一切，二、一切一切。如說一切皆無常者，當知此依少分一切；唯一切行，非無為故。言一切法皆無我者，當知此依一切一切。（陵本八十九卷二頁6722）此應準釋。

**或補特伽羅無我相，或法無我相。於彼現行心能棄捨。**

辰二、見道位3　巳一、善修通達

**彼既多住如是行故，於時時間，從其一切繫、蓋、散動善修治心。**

　　從其一切繫蓋散動者：如前說有五繫、五蓋及五散動，此應準知。

**從是已後，於七真如，有七各別自內所證通達智生，名為見道。**

巳二、證入初地

**由得此故，名入菩薩正性離生，生如來家，證得初地。又能受用此地勝德。**

巳三、證三所緣

**彼於先時，由得奢摩他、毗鉢舍那故，已得二種所緣，謂有分別影像所緣，及無分別影像所緣。彼於今時得見道故，更證得事邊際所緣。**

　　更證得事邊際所緣者：本地分中聲聞地說：云何事邊際性？謂若所緣盡所有性、如所有性，乃至廣說。（陵本二十六卷十五頁2214）此應準釋。

辰三、修道位3　巳一、進趣思惟

**復於後後一切地中，進趣**[^9]**修道，即於如是三種所緣作意思惟。**

巳二、遣相麤重

**譬如有人以其細楔出於麤楔，如是菩薩依此以楔出楔方便**[^10]**遣內相故，一切隨順雜染分相皆悉除遣；相除遣故，麤重亦遣。**

巳三、具證所緣

**永害一切相、麤重故，漸次於彼後後地中，如鍊金法陶鍊其心，乃至證得阿耨多羅三藐三菩提，又得所作成滿所緣。**

　　又得所作成滿所緣者：本地分中聲聞地說：云何所作成辦？謂修觀行者，於奢摩他、毗鉢舍那，若修、若習、若多修習為因緣故，諸緣影像所有作意皆得圓滿。此圓滿故，便得轉依，一切麤重悉皆息滅。得轉依故，超過影像。（陵本二十六卷十五頁2216）此應準釋。

卯二、結

**善男子！如是菩薩於內止觀正修行故，證得阿耨多羅三藐三菩提。**

丑二十五、引發威德門2　寅一、慈氏問

**世尊！云何修行引發菩薩廣大威德？**

寅二、世尊告4　卯一、標

**善男子！若諸菩薩善知六處，便能引發菩薩所有廣大威德。**

卯二、列

**一者、善知心生，二者、善知心住，三者、善知心出，四者、善知心增，五者、善知心減，六者、善知方便。**

卯三、釋6　辰一、善知心生3　巳一、徵

**云何善知心生？**

巳二、釋

**謂如實知十六行心生起差別，是名善知心生。**

巳三、廣

**十六行心生起差別者。一者、不可覺知堅住器識生，謂阿陀那識。**

　　不可覺知堅住器識等者：阿陀那識甚深細故，依彼所變器世間相，相續久住，難可了知，由是名為不可覺知堅住器識。

**二者、種種行相所緣識生，謂頓取一切色等境界分別意識，及頓取內外境界覺受，或頓於一念瞬息須臾現入多定、見多佛土、見多如來分別意識。**

　　頓取內外境界覺受者：謂於定非定地現所受境，分別意識於彼一切明了而轉，能頓取故。

**三者、小相所緣識生，謂欲界繫識。四者、大相所緣識生，謂色界繫識。五者、無量相所緣識生，謂空、識無邊處繫識。六者、微細相所緣識生，謂無所有處繫識。七者、邊際相所緣識生，謂非想非非想處繫識。八者、無相識生，謂出世識及緣滅識。九者、苦俱行識生，謂那落迦識。十者、雜受俱行識生，謂欲行識。十一、喜俱行識生，謂初二靜慮識。十二、樂俱行識生，謂第三靜慮識。十三、不苦不樂俱行識生，謂從第四靜慮乃至非想非非想處識。十四、染汙俱行識生，謂諸煩惱及隨煩惱相應識。十五、善俱行識生，謂信等相應識。十六、無記俱行識生，謂彼俱不相應識。**

辰二、善知心住

**云何善知心住？謂如實知了別真如。**

　　謂如實知了別真如者：謂一切行唯是識性，是名了別真如。住勝定心，通達如是心一境性，是故說名善知心住。

辰三、善知心出

**云何善知心出？謂如實知出二種縛，所謂相縛及麤重縛。此能善知，應令其心從如是出。**

辰四、善知心增

**云何善知心增？謂如實知能治相縛、麤重縛心，彼增長時、彼積集時，亦得增長、亦得積集，名善知增。**

　　云何善知心增等者：謂彼相縛及麤重縛。能對治道現行增長時，種子積集時，心相應故，亦得增長、亦得積集。此如實知，名善知增。

辰五、善知心減

**云何善知心減？謂如實知彼所對治相及麤重所雜染心，彼衰退時、彼損減時，此亦衰退、此亦損減，名善知減。**

　　云何善知心減等者：謂彼所對治。能雜染心相衰退時，麤重損減時，心亦衰退、損減。此如實知，名善知減。

辰六、善知加行

**云何善知加行？謂如實知解脫、勝處及與遍處，或修、或遣。**

卯四、結

**善男子！如是菩薩於諸菩薩廣大威德，或已引發、或當引發、或現引發。**

丑二十六、涅槃受滅門2　寅一、慈氏問

**世尊！如世尊說：於無餘依涅槃界中，一切諸受無餘永滅。何等諸受於此永滅？**

寅二、世尊告5　卯一、標

**善男子！以要言之，有二種受無餘永滅。**

卯二、徵

**何等為二？**

卯三、列

**一者、所依麤重受，二者、彼果境界受。**

　　所依麤重受等者：所依自體，不苦不樂受所隨逐，名所依麤重受，諸行麤重之所攝故。境界緣生苦受、樂受，名彼果境界受，自增上果為境界故。

卯四、廣2　辰一、所依麤重受3　巳一、標

**所依麤重受，當知有四種。**

巳二、列

**一者、有色所依受，二者、無色所依受，三者、果已成滿麤重受，四者、果未成滿麤重受。**

巳三、釋

**果已成滿受者，謂現在受。果未成滿受者，謂未來因受。**

辰二、彼果境界受2　巳一、標

**彼果境界受，亦有四種。**

巳二、列

**一者、依持受，二者、資具受，三者、受用受，四者、顧戀受。**

　　依持受等者：此說依持，略有六種。一、建立依持，二、藏覆依持，三、豐稔依持，四、安隱依持，五、日月依持，六、食依持。本地分中別釋其相應知。（陵本二卷十六頁163）受用此六依持為境界故，名依持受。資具有十，一、食，二、飲，三、乘，四、衣，五、莊嚴具，六、歌笑舞樂，七、香鬘塗末[^11]，八、什物之具，九、照明，十、男女受行。如本地分說應知。（陵本二卷十七頁165）受用十種資具為境界故，名資具受。諸有情類，受用所感異熟苦樂差別為境界故，名受用受；顧戀身財為境界故，名顧戀受。

卯五、辨2　辰一、於有餘依2　巳一、一受滅

**於有餘依涅槃界中，果未成滿受一切已滅，領彼對治明觸生受領受共有，或復彼果已成滿受。**

巳二、二受滅

**又二種受一切已滅，唯現領受明觸生受。**

辰二、於無餘依2　巳一、明觸生受滅

**於無餘依涅槃界中，般涅槃時，此亦永滅。**

巳二、結名無餘滅

**是故說言於無餘依涅槃界中，一切諸受無餘永滅。**

　　領彼對治明觸生受等者：明觸為緣之所生受，不為愛緣，能對治愛，是名對治明觸生受。器世間相共分別起，是名共有。如前已說：相等諸物，或由不共分別為因，或復由共分別為因。若由不共分別所起，無分別者，彼亦隨滅。若共分別之所起者，分別雖無，由他分別所任持故，而不永滅。若不爾者，他之分別應無其果。彼雖不滅，得清淨者於彼事中正見清淨。（陵本七十三卷四頁5630）此說領受共有，準彼當知。

子二、結讚勵

**爾時世尊說是語已，告慈氏菩薩曰：善哉！善哉！善男子！汝今善能依止圓滿最極清淨妙瑜伽道請問如來。汝於瑜伽已得決定最極善巧，吾已為汝宣說圓滿最極清淨妙瑜伽道，所有一切過去、未來正等覺者，已說、當說皆亦如是。諸善男子、若善女人，皆應依此勇猛精進，當正修學。**

癸二、重頌

**爾時世尊欲重宣此義而說頌曰：**

**　於法假立瑜伽中　若行放逸失大義**

**　依止此法及瑜伽　若正修行得大覺**

**　見有所得求免難　若謂此見為得法**

**　慈氏彼去瑜伽遠　譬如大地與虛空**

**　利生堅固而不作　悟已勤修利有情**

**　智者作此窮劫量　便得最上離染喜**

**　若人為欲而說法　彼名捨欲還取欲**

**　愚癡得法無價寶　反更遊行而乞丐**

**　於諍諠雜戲論著　應捨發起上精進**

**　為度諸天及世間　於此瑜伽汝當學**

　　若行放逸失大義者：成就前際俱行、後際俱行、中際俱行、先時所作，及俱隨行所有放逸，名行放逸。不能成辦自義、他義，名失大義。

　　見有所得求免難者：謂於依他起相及圓成實相中，見有所得，而欲希求解脫彼彼品類雜染、清淨遍計所執相，此甚為難。或復於名、於句、於文、於一切義乃至於界，及彼自性見有所得，而欲除遣法相及與義相，亦甚為難，義相違故。

　　利生堅固而不作者：此中堅固，謂彼愚癡。決擇分說：堅固愚癡者，謂如有一，畢竟無有般涅槃法，所有愚癡自性堅固，乃至諸佛亦不能拔。（陵本六十卷十七頁4895）由彼類人畢竟不能作利生事，是故此中作如是說。

　　便得最上離染喜者：攝大乘論有二頌云：諸佛證得五性喜，皆由等證自界[^12]故。離喜都由不證此，故求喜者應等證。由能無量及事成，法味義德俱圓滿，得喜最勝無過失，諸佛見常無盡故。（攝大乘論三卷十六頁31,149c）此應準釋。

　　於諍諠雜戲論著應捨者：謂於諍論諠眾雜住及與戲論，若有樂著，能障遠離，應棄捨故。

壬二、結名法門

**爾時慈氏菩薩復白佛言：世尊！於是解深密法門中，當何名此教？我當云何奉持？佛告慈氏：此名瑜伽了義之教，於此瑜伽了義之教，汝當奉持。**

壬三、說果勝利

**說此瑜伽了義教時，於大會中，有六百千眾生發阿耨多羅三藐三菩提心；三百千聲聞遠塵離垢，於諸法中得法眼淨；一百五十千聲聞諸漏永盡，心得解脫；七十五千菩薩獲得廣大瑜伽作意。**

**瑜伽師地論科句披尋記卷第七十七**

[^1]: 「說」，鉛版等披尋記作「脫」，韓清淨手稿作「說」。

[^2]: 「十三頁」，披尋記原作「十四頁」。

[^3]: 「議」，大正作「義」。

[^4]: 大正無「因」字。

[^5]: 大正無「因」字。

[^6]: 「三」，大正作「五」。

[^7]: 「無變異相」，披尋記原作「變異相」。原文為「無變異相」。

[^8]: 「失」，大正作「夫」。

[^9]: 「趣」，大正作「修」。

[^10]: 「方便」，大正作「加行」。

[^11]: 「末」，披尋記原作「抹」。卷二原文作「末」。

[^12]: 「自界」，披尋記原作「自在」。攝論原文作「自界」。
