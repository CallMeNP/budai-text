# 瑜伽師地論科句披尋記卷第二十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地初瑜伽處出離地品第三之一**

己三、出離地2　庚一、結前生後

**如是已說趣**[^1]**入地。云何出離地？**

庚二、略廣宣說4　辛一、離欲資糧2　壬一、總標2　癸一、嗢柁南

**嗢柁南曰：**

**　若世間離欲　如是出世間　及此二資糧　是名出離地**

癸二、長行

**謂若由世間道而趣離欲，若由出世道而趣離欲，若此二道所有資糧，總略為一，名出離地。**

壬二、別釋3　癸一、世間離欲3　子一、徵

**云何名為由世間道而趣離欲？**

子二、釋2　丑一、舉離欲界

**謂如有一，於下欲界觀為麤相，於初靜慮離生喜樂若定、若生觀為靜相。**

　　於下欲界觀為麤相等者：此中麤相、靜相差別，以要言之，有過患義是麤性義。若彼彼地中過患增多，即由如是過患增多性故，名為麤性；若彼彼地中過患減少，即由如是過患減少性故，名為靜性。如下自說應知。（陵本二十七卷十八頁2304）

**彼由多住如是觀時，便於欲界而得離欲，亦能證入最初靜慮。**

丑二、例餘一切

**如是復於初靜慮上，漸次如應，一切下地觀為麤相，一切上地觀為靜相。彼由多住如是觀時，便於乃至無所有處而得離欲，亦能證入乃至非想非非想處。**

子三、結

**如是名為由世間道而趣離欲。除此更無若過若增。**

癸二、出世離欲3　子一、徵

**云何名為由出世道而趣離欲？**

子二、釋2　丑一、成就有學智見

**謂如有一，親近善士，於聖法中已成聰慧，於聖法中已得調順。於苦聖諦如實知苦，於集聖諦如實知集，於滅聖諦如實知滅，於道聖諦如實知道。**

　　於聖法中已成聰慧等者：此中聖法，謂出世道，由性無漏，故得聖名。即於是中善思所思，善說所說，善作所作，是名已成聰慧。又於色等十相取過患想，心不流散，是名已得調順。

丑二、證得無學解脫

**既得成就有學智見，從此已後漸修聖道，遍於三界見修所斷一切法中，自能離繫、自得解脫。如是便能超過三界。**

子三、結

**如是名為由出世道而趣離欲。**

　　如是便能超過三界者：為顯出世離欲超一切處，究竟解脫；及簡世間不越有頂，暫得離欲，後更相續；故作是說。

癸三、二道資糧3　子一、徵

**云何名為二道資糧？**

子二、標2　丑一、嗢柁南

**嗢柁南曰：**

**　自他圓滿善法欲　戒根律儀食知量**

**　悎**[^2]**寤正知住善友　聞思無障捨莊嚴**

丑二、長行

**謂若自圓滿、若他圓滿、若善法欲、若戒律儀、若根律儀、若於食知量、若初夜後夜常勤修習悎**[^3]**寤瑜伽、若正知而住、若善友性、若聞正法、若思正法、若無障礙、若修惠捨、若沙門莊嚴。如是等法，是名世間及出世間諸離欲道趣向資糧。**

子三、釋2　丑一、略指前三

**當知此中，若自圓滿、若他圓滿、若善法欲，此三如前修集種子諸劣緣中，已辯**[^4]**其相。**

丑二、廣辨十一10　寅一、戒律儀3　卯一、徵

**云何戒律儀？**

卯二、嗢柁南標

**嗢柁南曰：**

**　戒律儀當知　辯**[^5]**三虧滿十　六異門三淨**[^6]**　勝功德十種**

卯三、長行釋2　辰一、釋一切種5　巳一、辨2　午一、廣辨六種2　未一、總標

**戒律儀者，謂如有一，安住具戒，廣說乃至受學學處。**

未二、別釋6　申一、安住具戒3　酉一、徵

**云何名為安住具戒？**

酉二、釋

**謂於所受學所有學處，不虧身業，不虧語業，無闕，無穿。**

酉三、結

**如是名為安住具戒。**

　　不虧身業等者：具離殺生、不與取、欲邪行三不善業，是名不虧身業。具離虛妄語、離間語、麤惡語、綺語四不善業，是名不虧語業。此釋具戒應知。由十因緣尸羅圓滿，是名無闕。十因緣者，如下自釋。不數毀犯，犯已還淨，是名無穿。此釋安住應知。

申二、善能守護別解律儀3　酉一、徵

**云何名為善能守護別解**[^7]**律儀？**

酉二、釋

**謂能守護七眾所受別解**[^8]**律儀。即此律儀，眾差別故，成多律儀。**

酉三、簡

**今此義中，唯依苾芻律儀處說善能守護別解**[^9]**律儀。**

　　謂能守護七眾所受別解律儀等者：謂苾芻、苾芻尼、正學、勤策男、勤策女、近事男、近事女，是名七眾。依此制立三種律儀，謂苾芻律儀、苾芻尼律儀、近事律儀，名多律儀。今此義中舉其最勝，是故唯依苾芻律儀處說善能守護別解律儀。又苾芻尼、正學、勤策女三種律儀，皆墮出家品故，當知攝屬苾芻律儀，是故作如是說。

申三、軌則圓滿4　酉一、徵

**云何名為軌則圓滿？**

酉二、標

**謂如有一，或於威儀路，或於所作事，或於善品加行處所，成就軌則。隨順世間，不越世間；隨順毗奈耶，不越毗奈耶。**

　　隨順世間等者：決擇分說：若於彼彼異方、異域、國城、村邏、王都、王宮，若執理家、商賈、邑義諸大眾中，古昔軌範建立隨轉，如是名為立軌範住。（陵本五十二卷八頁4168）此說隨順世間，不越世間，如義應知。梵毗奈耶，此云調伏。攝事分說：略有五法攝毗奈耶。一者、性罪，二者、遮罪，三者、制，四者、開，五者、行。（陵本九十九卷五頁7416）於此制立隨順隨轉，無有違越，是名隨順毗奈耶，不越毗奈耶。

酉三、釋3　戌一、於威儀路3　亥一、徵

**云何名為於威儀路成就軌則，隨順世間，不越世間；隨順毗奈耶，不越毗奈耶？**

亥二、釋2　天一、舉於所行

**謂如有一，於所應行、於如所行，即於此中如是而行。由是行故，不為世間之所譏毀；不為賢良、正至、善士、諸同法者、諸持律者、諸學律者之所呵責。**

　　於所應行於如所行等者：此釋於行威儀。謂於是事、是處、是時，如量、如理、如其品類所應行者，即於此事、此處、此時，如量、如理、如其品類正知而行，是名於行威儀成就軌則。此中是事、是處、是時應行，名所應行；如量、如理、如其品類而行，名如所行。

天二、例所住等

**如於所行，於其所住、所坐、所臥，當知亦爾。**

亥三、結

**如是名為於威儀路成就軌則，隨順世間，不越世間；隨順毗奈耶，不越毗奈耶。**

戌二、於所作事3　亥一、徵

**云何名為於所作事成就軌則，隨順世間，不越世間；隨順毗奈耶，不越毗奈耶？**

亥二、釋2　天一、列所作事

**謂如有一，於其所作，若衣服事、若便利事、若用水事、若楊枝事、若入聚落行乞食事、若受用事、**

　　若受用事者：攝事分中說有五種不淨受用，及有五種清淨受用，如彼別釋應知。（陵本九十九卷一十二頁7436）

**若盪鉢事、若安置事、**

　　若安置事者：如說不應置鉢在雜穢處、若坑澗處、若崖岸處應知。（陵本二十四卷十七頁2055）

**若洗足事、若為敷設臥具等事。即此略說衣事、鉢事，復有所餘如是等類諸所應作，名所作事。**

天二、明應作等

**如其所應，於所應作、於如所作，即於此中如是而作。由是作故，不為世間之所譏毀，不為賢良、正至、善士、諸同法者、諸持律者、諸學律者之所呵責。**

亥三、結

**如是名為於所作事成就軌則，隨順世間，不越世間；隨順毗奈耶，不越毗奈耶。**

戌三、於諸善品加行處所3　亥一、徵

**云何名為於諸善品加行處所成就軌則，隨順世間，不越世間；隨順毗奈耶，不越毗奈耶？**

亥二、釋2　天一、列善加行

**謂於種種善品加行，若於正法受持讀誦；若於尊長修和敬業，參覲承事；若於病者起慈悲心，殷重供侍；若於如法宣白加行，住慈悲心，展轉與欲；若於正法請問聽受，翹勤無惰；於諸有智同梵行者，盡其身力而修敬事；於他善品常勤讚勵；常樂為他宣說正法；入於靜室，結加趺坐，繫念思惟。**

　　若於如法宣白加行等者：若舉羯磨，若擯羯磨，是名如法宣白加行。於爾所時，以饒益心，不以衰損；以柔軟語，不以麤獷；以善友意，不以憎恚；是名住慈悲心，展轉與欲。

**如是等類，諸餘無量所修善法，皆說名為善品加行。**

天二、明應作等

**彼於如是隨所宣說善品加行，如其所應，於所應作、於如所作，即於此中如是而作。由是作故，不為世間之所譏毀，不為賢良、正至、善士、諸同法者、諸持律者、諸學律者之所呵責。**

亥三、結

**如是名為於諸善品加行處所成就軌則，隨順世間，不越世間；隨順毗奈耶，不越毗奈耶。**

酉四、結

**若於如是所說行相軌則差別悉皆具足，應知說名軌則圓滿。**

申四、所行圓滿2　酉一、徵

**云何名為所行圓滿？**

酉二、釋2　戌一、舉非處3　亥一、標

**謂諸苾芻，略有五種非所行處。**

亥二、徵

**何等為五？**

亥三、列

**一、唱令家，二、婬女家，三、酤酒家，四、國王家，五、旃荼羅、羯恥那家。**

戌二、簡所行

**若於如是如來所制非所行處，能善遠離；於餘無罪所有行處，知時而行。如是名為所行圓滿。**

　　唱令家者：思所成地說：唱令家者，謂屠羊等。由遍宣告此屠羊等，成極重罪，多造惡業，殺害羊等故。（陵本十六卷二十三頁1446）此屠羊等，由遍宣告，名唱令家，其義應知。

申五、於微小罪見大怖畏3　酉一、徵

**云何名為於微小罪見大怖畏？**

酉二、釋2　戌一、別辨相2　亥一、釋微小罪2　天一、出體

**謂於諸小、隨小學處，若有所犯，可令還淨，名微小罪。**

天二、釋名

**於諸學處現行毀犯，說名為罪；既毀犯已，少用功力而得還淨，說名微小。由是因緣，名微小罪。**

　　謂於諸小隨小學處等者：於罪聚中，制立所犯，有下中上三品差別。若犯下品，少用功力而得還淨，謂對於一補特伽羅即可發露除滅，如是所犯，名微小罪。為令此微小罪堪能無犯，更復制立隨護學處，是名諸小、隨小學處。

亥二、釋大怖畏2　天一、徵

**云何於中見大怖畏？**

天二、釋3　地一、怖無堪能

**謂作是觀：勿我由**[^10]**此毀犯因緣，無復堪能得所未得、觸所未觸、證所未證。**

　　無復堪能得所未得等者：攝事分中，說勝進想略有三種。一、未得為得，二、未會為會，三、未證為證。最初能得先所未得預流果故，當知是名未得為得。即此為依，復能契會上學果故，當知是名未會為會。即此為依，復能證得阿羅漢果，於諸惑斷能作證故，當知是名未證為證。（陵本八十六卷四頁6496）此說得所未得、觸所未觸、證所未證，三種差別準義應知。彼說契會，此名為觸，名別義同。

地二、怖有惡行

**勿我由此近諸惡趣，往諸惡趣。或**[^11]**當自責，或為大師、諸天、有智同梵行者以法呵責。**

地三、怖大惡聲

**勿我由此遍**[^12]**諸方維惡名、惡稱、惡聲、惡頌遐邇流布。**

戌二、顯勝利

**彼於如是現法、當來毀犯因生諸非愛果，見大怖畏。由是因緣，於小、隨小所有學處，命難因緣亦不故犯。或時、或處失念而犯，尋便速疾如法發露，令得還淨。**

酉三、結

**如是名為於微小罪見大怖畏。**

申六、受學學處3　酉一、徵

**云何名為受學學處？**

酉二、釋3　戌一、明從受2　亥一、聞所學處2　天一、從師所聞

**謂於先受別解脫戒，白四羯磨受具戒時，從戒師所，得聞少分學處體性；復從親教、軌範師處，得聞**[^13]**所餘別解脫經；總略宣說過於二百五十學處，皆自誓言：一切當學。**

天二、從餘所聞

**復從所餘恆言議者、同言議者、常交往者、有親愛者聞所學處，復於半月常所宣說別解脫經聞所學處，一切自誓：皆當修學。**

亥二、名獲律儀

**以於一切所應學處皆受學故，說名獲得別解律儀。**

戌二、辨善巧2　亥一、已善巧

**從此以後，於諸學處，若已善巧，便能無犯。設有所犯，尋如法悔。**

　　於諸學處若已善巧者：聞思所成作意相應，名已善巧。於諸學處能曉悟故。

亥二、未善巧

**若諸學處未得善巧、未能曉悟，由先自誓願受持故，得**[^14]**於今時求受善巧，欲求曉悟。於如前說諸所學處，從親教師或軌範師，如先請問。**

戌三、明無倒2　亥一、正受教誨

**既得善巧及曉悟已，隨所教誨無增無減，復能受學。**

亥二、正受文義

**又於尊重及等尊重所說學處，若文、若義能無倒受。**

酉三、結

**如是名為受學學處。**

午二、略攝三種3　未一、結前生後

**如是廣辯**[^15]**戒律儀已。云何應知此中略義？**

未二、顯二三種2　申一、三種戒相4　酉一、標

**謂於是中，世尊顯示戒蘊略義，有三種相。**

酉二、列

**一者、無失壞相，二者、自性相，三者、自性功德相。**

酉三、徵

**此復云何？**

酉四、釋3　戌一、無失壞相

**謂若說言：安住具戒。由此顯示尸羅律儀無失壞相。**

戌二、自性相

**若復說言：能善守護別解律儀。由此顯示尸羅律儀自性相。**

戌三、自性功德相2　亥一、觀他增上3　天一、標

**若復說言：軌則、所行皆悉圓滿。由此顯示別解律儀，如其所受，觀他增上自性功德相。**

　　觀他增上自性功德相者：為顧他故，令他增上，未信者信，信者增長。要由軌則、所行皆悉圓滿方可成辦，是名觀他增上功德。為顯此相，故別建立，如下自釋可知。

天二、徵

**所以者何？**

天三、釋2　地一、正顯

**由他觀見如是軌則、所行圓滿，未信者信，信者增長。由是發生清淨信處，心無厭惡，言不譏毀。**

地二、反成

**若異於此具足尸羅軌則、所行皆圓滿者，觀他增上所有功德勝利，應無。與此相違過失，應有。**

亥二、觀自增上3　天一、標

**若復說言：於微小罪見大怖畏、受學學處。由此顯示別解律儀，如其所受，觀自增上自性功德相。**

　　觀自增上自性功德相者：謂由於微小罪見大怖畏，故有堪能得所未得，觸所未觸，證所未證。及由受學學處身壞已後當生善趣，名自增上。為顧自故，令自增上，是名觀自增上自性功德相。

天二、徵

**所以者何？**

天三、釋2　地一、反顯

**雖由如是軌則、所行皆悉圓滿，獲得如前觀他增上功德勝利。然由毀犯淨戒因緣，當生惡趣；或無堪能得所未得，如前廣說。**

地二、正成

**若能於彼微小罪中見大怖畏，於先所受上品學處能正修學。由是因緣，身壞已後當生善趣；亦有堪能得所未得，如前廣說。**

　　於先所受上品學處能正修學者：於罪聚中他勝罪聚，是上品罪。此即受具戒時，從戒師所聽聞少分學處體性，是故說此名先所受。

**由是因緣，說此名為別解律儀，如其所受，觀自增上功德勝利。**

申二、三種戒性3　酉一、標

**復有異門。謂佛世尊此中略顯三種戒性。**

酉二、列

**一、受持戒性，二、出離戒性，三、修習戒性。**

酉三、釋3　戌一、受持戒性

**謂若說言：安住具戒。由此顯示受持戒性。**

戌二、出離戒性4　亥一、標

**若復說言：能善守護別解律儀。由此顯示出離戒性。**

亥二、徵

**所以者何？**

亥三、釋

**別解律儀所攝淨戒，當知說名增上戒學。即依如是增上戒學，修增上心、增上慧學；由此能得一切苦盡，究竟出離。**

亥四、結

**如是出離，用增上戒以為前行所依止處，是故說此別解律儀名出離戒性。**

戌三、修習戒性3　亥一、標

**若復說言：軌則、所行皆悉圓滿，於微小罪見大怖畏，受學學處。由此顯示修習戒性。**

亥二、徵

**所以者何？**

亥三、釋

**若由如是所說諸相別解律儀，修習淨戒，名善修習、極善修習。**

　　若由如是所說諸相別解律儀者：此中諸相，謂即軌則、所行皆悉圓滿，於微小罪見大怖畏，受學學處應知。

未三、結歸六種

**如是一種尸羅律儀現前宣說，當知六種。**

　　如是一種尸羅律儀等者：謂如前說安住具戒、善能守護別解律儀、軌則圓滿、所行圓滿、於微小罪見大怖畏、受學學處，是名六種應知。如是一切，皆戒律儀之所攝故，名為一種尸羅律儀。

巳二、虧滿十2　午一、總標

**又即如是尸羅律儀，由十因緣，當知虧損；即此相違十因緣故，當知圓滿。**

午二、別釋2　未一、廣辨虧損2　申一、出十因緣3　酉一、徵

**云何十種虧損因緣？**

酉二、列

**一者、最初惡受尸羅律儀，二者、太極沈下，三者、太**[^16]**極浮散，四者、放逸懈怠所攝，五者、發起邪願，六者、軌則虧損所攝，七者、淨命虧損所攝，八者、墮在二邊，九者、不能出離，十者、所受失壞。**

酉三、釋10　戌一、惡受尸羅3　亥一、徵

**云何名為最初惡受尸羅律儀？**

亥二、釋

**謂如有一，王所逼迫而求出家，或為狂賊之所逼迫、或為債主之所逼迫、或為怖畏之所逼迫、或不活畏之所逼迫而求出家。不為沙門性、不為婆羅門性、不為自調伏、不為自寂靜、不為自涅槃而求出家。**

亥三、結

**如是名為最初惡受尸羅律儀。**

戌二、太極沈下3　亥一、徵

**云何名為太極沈下？**

亥二、釋

**謂如有一，性無羞恥，惡作羸劣，為性慢緩，於諸學處所作慢緩。**

亥三、結

**如是名為太極沈下。**

　　性無羞恥等者：性無慚愧，名無羞恥。由是因緣，若有所犯，不顧自他而生憂悔，是名惡作羸劣。性不翹勤，是名慢緩。由是因緣，若有所犯，不能如法速疾悔除，是名於諸學處所作慢緩。

戌三、太極浮散3　亥一、徵

**云何名為太極浮散？**

亥二、釋

**謂**[^17]**如有一，堅執惡取，非處惡作，於不應作諸惡作中浪作惡作；非處於他起輕懱心、或惱害心，於其非處彊生曉悟。**

亥三、結

**如是名為太極浮散。**

　　堅執惡取等者：謂若見取、若戒禁取，是名惡取。即於彼取執為最勝，能得清淨，是名堅執惡取。於非所犯妄執為犯，不如正理而生憂悔，是名非處惡作。由是因緣，悔不應悔，是名於不應作諸惡作中浪作惡作。又或於他起輕懱心、或惱害心，理有相違，故名非處。於不成犯謂彼成犯，是名於其非處彊生曉悟。

戌四、放逸懈怠所攝3　亥一、徵

**云何放逸懈怠所攝？**

亥二、釋2　天一、放逸攝2　地一、別辨相2　玄一、三際俱行2　黃一、過去世

**謂如有一，由過去世毀犯所犯；於此毀犯，由失念故，一類不能如法還淨。**

黃二、餘二世2　宇一、例

**如由過去，由未來世、由現在世當知亦爾。**

宇二、釋

**謂毀犯所犯；於此毀犯，由失念故，一類不能如法還淨。**

　　由過去世毀犯所犯等者：於五罪聚隨有所犯，是名毀犯所犯。菩薩地說：一切違犯，當知皆是惡作所攝，應向有力於語表義能覺能受小乘、大乘補特伽羅，發露悔滅。又說：應如發露除惡作法，先當稱述所犯事名，應作是說：長老專志！或言：大德！我如是名，違越菩薩毗奈耶法，如所稱事犯惡作罪。（陵本四十一卷十九頁3401）此中如法還淨，應如是知。

玄二、先時所作及俱隨行2　黃一、先時所作

**又非先時，於所毀犯發起猛利無犯樂欲。謂我定當如如所行、如如所住，如是如是行於所行、如是如是住於所住，於所毀犯終不毀犯。**

黃二、俱時隨行

**由是因緣，隨所行住，如是如是毀犯所犯。**

　　謂我定當如如所行等者：如下自說：若往、若還、若覩、若瞻、若屈、若伸、持僧伽胝及以衣鉢、若食、若飲、若噉、若嘗正知而住，由是名為於村邑等如法行時正知而住。若行、若住、若坐、若臥、若習悎寤、若語、若默、若解勞睡正知而住，由是名為於其住處如法住時正知而住。又說：若於是事、是處、是時，如量、如理、如其品類所應作者，即於此事、此處、此時，如量、如理、如其品類正知而作。（陵本二十四卷十九頁2061）此說如如所行，乃至如是如是住於所住，準彼應知。由於行住有其如量、如理、如其品類種種差別，是故作如是說。

地二、出略義

**由此成就前際俱行、後際俱行、中際俱行、先時所作及俱隨行所有放逸。**

天二、懈怠攝

**又自執取睡眠為樂、偃臥為樂、脅臥為樂；性不翹勤；為性懶惰；不具起發；於諸有智同梵行者，不能時時覲問供事。**

　　不具起發者：謂於一切善品加行，由無猛利樂欲，不能圓滿起發故。

亥三、結

**是名放逸懈怠所攝。**

戌五、發起邪願3　亥一、徵

**云何名為發起邪願？**

亥二、釋2　天一、求生天等

**謂如有一，依止邪願修行梵行。言我所有若戒、若禁，若常精勤、若修梵行，當得生天，或餘天處。**

天二、愛樂利敬

**或復愛樂利養恭敬，而修梵行。謂因此故，從他希求利養恭敬；即於如是利養恭敬，深生染著。**

亥三、結

**如是名為發起邪願。**

戌六、軌則虧損所攝3　亥一、徵

**云何軌則虧損所攝？**

亥二、釋

**謂如有一，於威儀路、或所作事、或諸善品加行處所所有軌則，不順世間，違越世間；不順毗奈耶，違越毗奈耶。準**[^18]**前廣說。**

亥三、結

**是名軌則虧損所攝。**

戌七、淨命虧損所攝3　亥一、徵

**云何淨命虧損所攝？**

亥二、釋2　天一、別辨相2　地一、非法追求

**謂如有一，為性大欲，不知喜足，難養難滿。**

　　為性大欲等者：謂欲令他知己有德，當有所施、當有所作，是名為性大欲。不於隨一衣服、飲食、臥具等事便生歡喜，不生知足，是名不知喜足。不能獨一自得怡養，又復追求餘長財寶，是名難養。若得微少，或得麤敝，難自支持，是名難滿。

**常以非法追求衣服、飲食、臥具、病緣醫藥及諸資具，不以正法。**

　　常以非法追求衣服等者：此中非法，如下列釋。或依矯詐、或邪妄語、或假現相、或苦研逼、或利求利種種狀相應知。

地二、貪求方便5　玄一、依詐威儀

**又為貪求種種衣服、飲食、臥具、病緣醫藥資具因緣，方便顯己有勝功德，矯詐構集非常威儀。**

　　矯詐構集非常威儀者：此中顯示，依矯詐相而有追求，方便示現離欲者相。謂於一時身業安住，威儀進止無有躁擾，於一威儀能經時久，不多驚懼，終不數數易脫威儀，是名矯詐構集非常威儀。

**為誑他故，恆常詐現諸根無掉、諸根無動、諸根寂靜，由是令他謂其有德，當有所施、當有所作。所謂承事，供給衣服、飲食、臥具、病緣醫藥及諸資具。**

　　恆常詐現諸根無掉等者：謂如前說，威儀進止無有躁擾，是名諸根無掉。身業安住，是名諸根無動。於一威儀能經時久，不多驚懼，終不數數易脫威儀，是名諸根寂靜。

玄二、依邪妄語

**又多凶悖**[^19]**、彊口、矯傲、修飾其名、執恃種姓。**

　　修飾其名執恃種姓者：不觀待義，安立假名，謂是阿羅漢等，是謂修飾其名。謂生婆羅門家是最勝種類，所餘剎帝利等是下劣種類，是名執恃種姓。此中顯示邪妄語相應知。

**或求多聞，或任**[^20]**持法，為利養故，亦復為他宣說正法。或佛所說，或弟子說，或自宣說己實有德，或少增益。**

玄三、依假現相2　黃一、舉求衣服

**或於他前方便現相，為求衣服，或求隨一沙門資具。或為求多，或求精妙，雖無匱乏，而現被**[^21]**服故弊衣裳，為令淨信長者、居士、婆羅門等知其衣服有所匱乏，殷重承事，給**[^22]**施眾多上妙衣服。**

黃二、例餘資具

**如為衣服，為餘隨一沙門資生眾具亦爾。**

玄四、依苦研逼

**或於淨信長者、居士、婆羅門所，如其所欲不得稱遂，或彼財物有所闕乏，求不得時，即便彊逼、研磨麤語，而苦求索。**

玄五、依利求利

**或彼財物無所闕乏，得下劣時，便對施主現前毀棄所得財物，如是告言：咄哉男子！某善男子、某善女人，方汝族姓及以財寶，極為下劣，又極貧匱，而能惠施如是如是多妙悅意資產眾具；汝望於彼，族姓尊貴，財寶豐饒，何為但施如是少劣非悅意物？**

天二、出略義

**彼由如是或依矯詐、或邪妄語、或假現相、或苦研逼、或利求利種種狀相，而從他所非法希求所有衣服、飲食、臥具、病緣醫藥諸資生具，非以正法而有所求。由非法故，說名邪命。**

亥三、結

**如是名為尸羅淨命虧損所攝。**

戌八、墮在二邊3　亥一、徵

**云何名為墮在二邊？**

亥二、釋2　天一、極樂行邊

**謂如有一，耽著受用極樂行邊，從他所得或法非法所有衣服、飲食、臥具、病緣醫藥及諸資具，愛玩受用，不觀過患、不知出離。是名一邊。**

天二、自苦行邊

**復有一類，好求受用自苦行邊，以無量門而自煎**[^23]**迫，受極苦楚。謂依棘刺、或依灰坌、或依木杵、或依木板、或狐蹲住、或狐蹲坐修斷瑜伽。或復事火，謂乃至三承事於火。或復升水，謂乃至三升上其水。或一足住，隨日而轉。或復所餘**[^24]**。如是等類修自苦行，是第二邊。**

亥三、結

**如是名為墮在二邊。**

戌九、不能出離3　亥一、徵

**云何名為不能出離？**

亥二、釋

**謂如有一，或戒或禁由見執取。謂我因此若戒若禁，當得清淨、解脫、出離。**

　　當得清淨解脫出離者：謂執戒禁無間方便以為清淨，名得清淨。或執以此解脫煩惱，名得解脫。或執以此出離生死，名得出離。

**一切外道所有禁戒，雖善防護、雖善清淨，如其清淨，不名出離。**

亥三、結

**如是名為不能出離。**

戌十、所受失壞3　亥一、徵

**云何名為所受失壞？**

亥二、釋

**謂如有一，都無羞恥，不顧沙門，毀犯淨戒，習諸惡法。**

　　習諸惡法者：此中惡法，謂極猛利無慚無愧，不信佛等，毀謗賢聖，邪見相應故；或復種種惡法現行故。如攝異門分說。（陵本八十四卷十五頁6396）

**內懷**[^25]**腐敗，外現貞實，猶如淨水所生蝸牛、螺音狗行。實非沙門，自稱沙門；實非梵行，自稱梵行。**

亥三、結

**如是名為所受失壞。**

申二、結說異名

**略由如是十種因緣，名戒虧損。世尊或說尸羅虧損，或時復說尸羅艱難。當知於彼諸因緣中，由二因緣，謂不能出離，及所受失壞。由餘因緣，當知唯說尸羅虧損。**

　　由二因緣等者：謂二因緣，通說尸羅虧損及與艱難。所餘因緣，唯說尸羅虧損應知。

未二、翻例相違

**與此安立黑品因緣相違白品所有因緣，當知說名尸羅圓滿、尸羅清淨。**

巳三、六異門2　午一、引教6　未一、根本2　申一、標

**有處世尊宣說尸羅名為根本。**

申二、證

**如伽他說：**

**　若善住根本　其心便寂靜　因聖見惡見　相應不相應**

　　因聖見惡見相應不相應者：謂因聖見相應，惡見不相應故，後證無作究竟涅槃，名心寂靜應知。

未二、莊嚴具2　申一、標

**有處世尊宣說尸羅名莊嚴具。**

申二、證

**如伽他說：**

**　苾芻苾芻尼　戒莊嚴圓滿　於不善能捨　於善能修習**

未三、塗香2　申一、標

**有處世尊宣說尸羅名為塗香。**

申二、證

**如伽他說：**

**　苾芻苾芻尼　戒塗香圓滿　於不善能捨　於善能修習**

未四、熏香2　申一、標

**有處世尊宣說尸羅名為熏香。**

申二、證

**如伽他說：**

**　阿難有香類　順風善能熏　逆風亦能熏　順逆熏亦爾**

未五、妙行2　申一、標

**有處世尊宣說尸羅名為妙行。**

申二、證

**如伽他說：**

**　身妙行能感　可愛諸異熟　於現法當來　語妙行亦爾**

　　身妙行能感可愛諸異熟於現法當來者：謂身妙行，能感可愛異熟。若順現受，名於現法；順生受等，名於當來。有尋有伺地說：諸善業亦由事重受現法果故。（陵本九卷三頁642）

未六、律儀2　申一、標

**有處世尊宣說尸羅名為律儀。**

申二、證2　酉一、伽他

**如伽他說：**

**　諸有惠施主　具戒住律儀　有阿笈摩見　及有果正見**

　　有阿笈摩見及有果正見者：此中阿笈摩見，謂法住智；及果正見，謂真實智應知。法住智者，謂如佛施設開示，無倒而知。真實智者，謂如學見跡，觀甚深義。如有尋有伺地說。（陵本十卷十七頁816）

酉二、長行

**復有說言：安住具戒，善能守護別解律儀，乃至廣說。**

午二、釋名6　未一、根本2　申一、問

**問：何緣世尊宣說尸羅名為根本？**

申二、答4　酉一、標義

**答：能建立義、能任持義，是根本義。**

酉二、釋因

**由此尸羅建立、任持一切世間及出世間，能引無罪最勝第一快樂功德，令生令證，是故尸羅說名根本。**

酉三、喻成

**譬如大地，建立、任持一切藥草、卉木、叢林，令生令長。**

酉四、指前

**如是尸羅如前廣說。**

未二、莊嚴具2　申一、問

**問：何緣世尊宣說尸羅名莊嚴具？**

申二、答2　酉一、釋2　戌一、舉餘世間

**答：諸餘世間耳環、指環、腕釧、臂釧及以寶印、金銀、鬘等妙莊嚴具。若有成就幼稚、黑髮、少年、盛壯、姝妙形色而服飾之，少增妙好。非有成就朽老、衰邁、齒落、髮白、年逾八十或九十者而服飾之，當有妙好。唯除俳戲令眾歡笑。若遭病苦、財貨匱乏、親戚喪亡，當爾服之，亦無妙好。**

戌二、顯戒殊勝

**戒莊嚴具，於一切類、於一切時，若有服者皆為妙好。**

酉二、結

**是故尸羅名莊嚴具。**

未三、塗香2　申一、問

**問：何緣世尊宣說尸羅名為塗香？**

申二、答2　酉一、釋2　戌一、顯因

**答：由此所受清淨無罪妙善尸羅，能正除遣一切所受惡戒為因身心熱惱。**

戌二、舉喻

**譬如最極炎熾熱時，塗以栴檀龍腦香等，一切鬱蒸皆得除滅。**

酉二、結

**是故尸羅說名塗香。**

未四、熏香2　申一、問

**問：何緣世尊宣說尸羅名為熏香？**

申二、答2　酉一、釋2　戌一、顯因

**答：具戒士夫補特伽羅，遍諸方域，妙善稱譽聲頌普聞。**

戌二、舉喻

**譬如種種根莖香等，隨風飄颺遍諸方所，悅意芬馥，周流彌遠。**

酉二、結

**是故尸羅名為熏香。**

　　遍諸方域妙善稱譽聲頌普聞者：為顯前頌名順能熏、逆能熏，及順逆熏，故此釋言遍諸方域，非餘香類有此能故。

未五、妙行2　申一、問

**問：何緣世尊宣說尸羅名為妙行？**

申二、答

**答：由此尸羅清淨善行，能趣妙樂**[^26]**，往妙天趣，向妙安隱，故名妙行。**

未六、律儀2　申一、問

**問：何緣世尊宣說尸羅名為律儀？**

申二、答

**答：由此尸羅清淨善法，是防護性，是息除相，是遠離體，故名律儀。**

　　是防護性等者：性能防護惡不善法，名防護性。止息不善業道所生諸不善業，名息除相。棄捨不律儀思，與信等五善根俱行，名遠離體。

巳四、三淨4　午一、標

**又戒律儀有三種觀清淨因相。**

午二、徵

**何等為三？**

午三、列

**一、 觀身業，二、觀語業，三、觀意業。**

午四、釋2　未一、辨相3　申一、徵

**云何觀察如是諸業，令戒律儀皆得清淨？**

申二、辨2　酉一、觀身語業2　戌一、舉身業2　亥一、辨2　天一、於現未世2　地一、觀察

**謂希當造及欲正造身作業時，如是觀察：我此身業為能自損，及以損他，是不善性，能生眾苦，招苦異熟？為不自損，亦不損他，是其善性，能生諸樂，招樂異熟？**

地二、清淨

**如是觀已。若自了知我此身業，自損損他，是不善性，能生眾苦，招苦異熟；即於此業攝斂不作，亦不與便。若自了知我此身業，不損自他，是其善性，餘如前說；即於此業而不攝斂、造作、與便。**

天二、於過去世2　地一、觀察

**復於過去已造身業亦數觀察：我此身業為能自損，餘如前說。**

地二、清淨

**如是觀已。若自了知我此身業，自損損他，餘如前說；便於有智同梵行所，如實發露，如法悔除。若自了知我此身業，不損自他，餘如前說；便生歡喜，晝夜安住，多隨修學。**

亥二、結

**如是彼於去來今世所造身業，能善觀察、能善清淨。**

戌二、例語業

**如於身業，於其語業，當知亦爾。**

酉二、觀意業2　戌一、辨2　亥一、觀察

**由過去行為緣生意，由未來行為緣生意，由現在行為緣生意，即於此意數數觀察：我此意業為能自損，餘如前說。**

亥二、清淨

**如是觀已。若自了知我此意業是其黑品，即於此業攝斂不起，不與其便。若自了知我此意業是其白品，即於此業而不斂攝、發起、與便。**

戌二、結

**如是於彼去來今世所起意業，能善觀察、能善清淨。**

申三、證2　酉一、舉賢聖

**所以者何？去來今世所有沙門若婆羅門，於身語意三種業中，或已觀察、或當觀察、或正觀察，或已清淨、或當清淨、或正清淨，或已多住、或當多住、或正多住，一切皆由如是觀察、如是清淨。**

酉二、引聖教

**如佛世尊曾為長老囉怙羅說：**

**　汝今囉怙羅　於身語意業　應數正觀察　念諸佛聖教**

**　囉怙羅汝應　學是沙門業　若能於此學　唯勝善無惡**

未二、略義2　申一、觀察

**若於如是身語意業審正思擇，我**[^27]**此諸業為能自損，廣說如前，是名觀察**[^28]**。**

申二、清淨

**若於一分攝斂不作，亦不與便，廣說乃至發露悔除。復於一分而不斂攝，造作與便，廣說乃至便生歡喜，晝夜安住，多隨修學。是名清淨。**

巳五、十勝功德3　午一、標

**如是清淨尸羅律儀，應知有十功德勝利。**

午二、徵

**何等為十？**

午三、釋10　未一、第一勝利2　申一、辨

**謂諸所有具戒士夫補特伽羅，自觀戒淨，便得無悔；無悔故歡；歡故生喜；由心喜故，身得輕安；身輕安故，便受勝樂；樂故心定；心得定故，能如實知、能如實見；實知見故，便能起厭；能起厭故，便得離染；由離染故，證得解脫；得解脫故，便自知見我已解脫，乃至我能於無餘依般涅槃界當般涅槃。**

申二、結

**如是所有具戒士夫補特伽羅，尸羅清淨增上力故，獲得無悔，漸次乃至能到涅槃。是名第一尸羅律儀功德勝利。**

未二、第二勝利2　申一、辨

**復有所餘具戒士夫補特伽羅，於臨終時起如是念：我已善作身語意行，非我惡作身語意行，乃至廣說。若有其趣，作福業者、作善業者、作能救濟諸怖畏者之所應往**[^29]**，我於斯趣必定當往。**

申二、結

**如是獲得能往善趣第二無悔。由無悔恨所有士夫補特伽羅，名賢善死、賢善夭逝、賢善過往。是名第二尸羅律儀功德勝利。**

未三、第三勝利

**復有所餘具戒士夫補特伽羅，遍諸方域，妙善稱譽聲頌普聞。是名第三尸羅律儀功德勝利。**

未四、第四勝利

**復有所餘具戒士夫補特伽羅，寢安、悎**[^30]**安，遠離一切身心熱惱。是名第四尸羅律儀功德勝利。**

未五、第五勝利

**復有所餘具戒士夫補特伽羅，若寢、若悎**[^31]**，諸天保護。是名第五尸羅律儀功德勝利。**

未六、第六勝利

**復有所餘具戒士夫補特伽羅，於他凶暴不慮其惡，無諸怖畏，心離驚恐。是名第六尸羅律儀功德勝利。**

未七、第七勝利

**復有所餘具戒士夫補特伽羅，諸喜殺者、怨讎惡友，雖得其隙，亦常保護，了知此是具戒士夫補特伽羅，或為善友，或住中平。是名第七尸羅律儀功德勝利。**

未八、第八勝利

**復有所餘具戒士夫補特伽羅，一切魍魎、藥叉、宅神、非人之類，雖得其便、雖得其隙，而常保護。謂具尸羅增上力故。是名第八尸羅律儀功德勝利。**

未九、第九勝利3　申一、標

**復有所餘具戒士夫補特伽羅，法無艱難，從他獲得種種利養。**

申二、釋

**所謂衣服、飲食、臥具、病緣醫藥及諸資具。由依尸羅增上因力，國王、大臣，及諸黎庶、饒財長者，及商主等恭敬尊重。**

申三、結

**是名第九尸羅律儀功德勝利。**

未十、第十勝利3　申一、標

**復有所餘具戒士夫補特伽羅，一切所願皆得稱遂。**

申二、釋4　酉一、生欲人天

**若於欲界願樂當生或剎帝利大族姓家、或婆羅門大族姓家、或諸居士大族姓家、或諸長者大族姓家、或四大王眾天、或三十三天、或夜摩天、或覩史多天、或樂化**[^32]**天、或他化自在天眾同分中，由戒淨故，即隨所願當得往生。**

酉二、往生有色

**若復願樂入諸靜慮現法樂住，或有色天眾同分中若住、若生，由戒淨故，便得離欲，所願皆遂。**

酉三、往生無色

**若復願樂寂靜勝解，超過色定，入無色定具足安住，或無色天眾同分中當得往生，餘如前說。**

酉四、證極涅槃

**若復願樂當證最極究竟涅槃，由戒淨故，便證一切究竟離欲。**

申三、結

**是名第十尸羅律儀功德勝利。**

辰二、結勸修學2　巳一、牒略義

**如是已說戒蘊廣辯**[^33]**、戒蘊虧損、戒蘊圓滿、戒蘊異門、戒蘊觀察及以清淨、戒蘊所有功德勝利。**

巳二、勸修學

**於此宣說明了開示一切種相，最極圓滿資糧所攝尸羅律儀。若有自愛樂沙門性、婆羅門性諸善男子，應勤修學。**

　　於此宣說明了開示一切種相等者：如前已說戒蘊廣辯乃至功德勝利，是名一切種相。又由戒淨能趣無作究竟涅槃，是名最極圓滿資糧所攝。

**瑜伽師地論科句披尋記卷第二十二**

[^1]: 「趣」，磧砂作「起」。

[^2]: 「悎」，大正作「覺」。

[^3]: 「悎」，大正作「覺」。

[^4]: 「辯」，大正作「辨」。

[^5]: 「辯」，大正作「辨」。

[^6]: 「淨」，大正作「諍」。

[^7]: 「解」，大正作「解脫」。

[^8]: 「解」，大正作「解脫」。

[^9]: 「解」，大正作「解脫」。

[^10]: 「由」，磧砂、大正、陵本作「於」。

[^11]: 「或」，磧砂作「我」。

[^12]: 「遍」，磧砂作「通」。

[^13]: 「聞」，磧砂作「戒」。

[^14]: 「得」，磧砂作「復」。

[^15]: 「辯」，大正作「辨」。

[^16]: 「太」，大正作「大」。

[^17]: 「謂」，大正作「調」。

[^18]: 「準」，大正作「如」。

[^19]: 「悖」，磧砂作「勃」。

[^20]: 「任」，大正作「住」。

[^21]: 「被」，磧砂作「彼」。

[^22]: 「給」，磧砂作「合」。

[^23]: 「煎」，磧砂作「前」。

[^24]: 「餘」，磧砂作「飲」。

[^25]: 「懷」，磧砂作「壞」。

[^26]: 「樂」，大正作「藥」。

[^27]: 「我」，大正作「諸」。

[^28]: 「觀察」，磧砂作「觀察若觀察」。

[^29]: 「往」，磧砂作「生」。

[^30]: 「悎」，大正作「覺」。

[^31]: 「悎」，大正作「覺」。

[^32]: 「樂化」，大正作「化樂」。

[^33]: 「辯」，大正作「辨」。
