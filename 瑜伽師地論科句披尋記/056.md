# 瑜伽師地論科句披尋記卷第五十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中五識身相應地意地之六**

癸二、諸蘊分位2　子一、略標列

**問：諸蘊分位有幾種？答：有多種。謂得、無想定等心不相應行，廣說如前。**

　　廣說如前者：如前決擇心不相應行法，一一差別應知。（陵本五十二卷五頁4154）

子二、隨別釋20　丑一、得2　寅一、問

**問：依何分位建立得？此復幾種？**

寅二、答2　卯一、明建立

**答：依因、自在、現行分位建立得。**

卯二、廣差別

**此復三種。謂種子成就、自在成就、現行成就。**

　　依因自在現行分位等者：分位有三，一、因，二、自在，三、現行。依此分位，建立名得。由是說得略有三種，謂種子成就等。如前決擇中釋。（陵本五十二卷九頁4174）

丑二、無想定滅盡定及無想天2　寅一、問

**問：依何分位建立無想定、滅盡定及無想天？此三各有幾種？**

寅二、答3　卯一、無想定2　辰一、明建立

**答：依已離遍淨貪，未離上貪，出離想作意為先名滅分位，建立無想定。**

辰二、廣差別2　巳一、標

**此復三種。**

巳二、釋3　午一、自性

**自性者，唯是善。**

午二、補特伽羅

**補特伽羅者，在異生相續。**

午三、起

**起者，先於此起，後於色界第四靜慮當受彼果。**

　　自性唯是善者：謂依第四靜慮定地起故，定唯善故。

卯二、滅盡定2　辰一、明建立

**依已離無所有處貪，止息想作意為先名滅分位，建立滅盡定。**

辰二、廣差別2　巳一、標

**此復三種。**

巳二、釋3　午一、自性

**自性者，唯是善。**

午二、補特伽羅

**補特伽羅者，在聖相續，通學無學。**

午三、起2　未一、託色依現前

**起者，先於此起，後於色界重現在前，託色所依方現前故。此據未建立阿賴耶識教。**

未二、一切處現前

**若已建立，於一切處皆得現前。**

　　於一切處皆得現前者：謂色無色界皆得現前故。由已建立阿賴耶識，略說諸法種子，一切皆依阿賴耶識故。義如因緣決擇中說。（陵本五十一卷十九頁4133）

卯三、無想天2　辰一、明建立

**依已生無想有情天中名滅分位，建立無想。**

辰二、廣差別2　巳一、標

**此亦三種。**

巳二、釋3　午一、自性

**自性者，無覆無記。**

午二、補特伽羅

**補特伽羅者，唯異生性，彼非諸聖者。**

午三、起

**起者，謂能引發無想定思，能感彼異熟果；後想生已，是諸有情便從彼沒。**

丑三、命根2　寅一、問

**問：依何分位建立命根？此復幾種？**

寅二、答2　卯一、明建立

**答：依業所引異熟住時決定分位，建立命根。**

卯二、廣差別

**此復三種。謂定不定故，愛非愛故，歲劫數等所安立故。**

　　定不定故等者：除贍部洲人壽分量，所餘生處壽量決定。此贍部洲，或時壽命廣無有量，或時短促，壽量不定。由是當知定不定別。往五趣生，是名愛非愛別。有情壽量若少、若多，或以歲計，或以劫數計，如是名歲劫數等所安立。等言，等取有邊際、無邊際、自勢力轉、非自勢力轉差別應知。

丑四、眾同分2　寅一、問

**問：依何分位建立眾同分？此復幾種？**

寅二、答2　卯一、明建立

**答：依諸有情相似分位，立眾同分。**

卯二、廣差別

**此復三種。所謂種類同分、自性同分、工巧業處養命同分。**

　　種類同分等者：界趣生類互相似性，是名種類同分。分位、體性、容色、形貌、音聲互相似性，是名自性同分。

丑五、生2　寅一、問

**問：依何分位建立生？此復幾種？**

寅二、答2　卯一、明建立

**答：依現在分位，建立生。**

卯二、廣差別

**此復三種。所謂剎那生、相續生、分位生。**

　　分位生者：謂即生差別中增長生、心差別生。義如前說。（陵本五十二卷六頁4161）

丑六、老2　寅一、問

**問：依何分位建立老？此復幾種？**

寅二、答2　卯一、明建立

**答：依前後分位，建立老。**

卯二、廣差別

**此復三種。謂異性老、轉變老、受用老。**

　　受用老者：謂即老差別中身老、心老、壽老、變壞老。義如前說。（陵本五十二卷七頁4165）

丑七、住2　寅一、問

**問：依何分位建立住？此復幾種？**

寅二、答2　卯一、明建立

**答：即依生分位，建立住。**

卯二、廣差別

**此復三種。謂剎那住、相續住、立制住。**

　　立制住者：此即住差別中立軌範住。義如前說。（陵本五十二卷八頁[^1]4168）

丑八、無常2　寅一、問

**問：依何分位建立無常？此復幾種？**

寅二、答2　卯一、明建立

**答：依生已壞滅分位，建立無常。**

卯二、廣差別

**此復三種。謂壞滅無常、轉變無常、別離無常。**

　　壞滅無常等者：聲聞地說：由變異行、滅壞行，及別離行觀無常性。（陵本三十四卷三頁2739）此說三種，隨應當知。

丑九、名句文身2　寅一、舉名身2　卯一、問

**問：依何分位建立名身？此復幾種？**

卯二、答2　辰一、明建立

**答：依假言說分位，建立名身。**

辰二、廣差別

**此復三種。謂假設名身、實物名身、世所共了不了名身。**

寅二、例句身等2　卯一、例同

**如名身，句身、文身，當知亦爾。**

卯二、顯別

**此中差別者，謂標句、釋句、音所攝、字所攝。**

　　音所攝字所攝者：此說名身文身差別應知。由依止名、或唯依文了達音韻，是故說彼名音所攝。由名身、句身所依止字，是謂文身，是故說文名字所攝。

丑十、異生性2　寅一、問

**問：依何分位建立異生性？此復幾種？**

寅二、答2　卯一、明建立

**答：依未生起一切出世聖法分位，建立異生性。**

卯二、廣差別

**此復三種。謂欲界繫、色界繫、無色界繫。**

丑十一、流轉2　寅一、問

**問：依何分位建立流轉？此復幾種？**

寅二、答2　卯一、明建立

**答：依因果相續分位，建立流轉。**

卯二、廣差別

**此復三種。謂剎那展轉流轉、生展轉流轉、染汙清淨展轉流轉。**

　　染汙清淨展轉流轉者：如前說有順流流轉，謂順緣起。又有逆流流轉，謂逆緣起。（陵本五十二卷十三頁4189）此說染汙清淨，如次應知。

丑十二、定異2　寅一、問

**問：依何分位建立定異？此復幾種。**

寅二、答2　卯一、明建立

**答：依法別相分位，建立定異。**

卯二、廣差別

**此復三種。謂相定異、因定異、果定異。**

　　謂相定異等者：如前說有流轉、還滅定異，一切法定異，領受定異，住定異。（陵本五十二卷十三頁4190）如是一切，名相定異。即彼諸法若因、若果，決定差別無雜亂性，名因定異、果定異。

丑十三、相應2　寅一、問

**問：依何分位建立相應？此復幾種？**

寅二、答2　卯一、明建立

**答：依因果相稱分位，建立相應。**

卯二、廣差別

**此復三種。謂和合相應、方便相應、稱可道理所作相應。**

　　和合相應等者：極微已上，一切有方分色更互和合，是名和合相應。如集論說。（三卷九頁31,673b）彼彼諸法為等言說、為等建立、為等開解諸勝方便，是名方便相應。與四道理相應，謂觀待道理等，是名稱可道理所作相應。

丑十四、勢速2　寅一、問

**問：依何分位建立勢速？此復幾種。**

寅二、答2　卯一、明建立

**答：依迅疾流轉分位，建立勢速。**

卯二、廣差別

**此復三種。謂諸行勢速、士用勢速、神通勢速。**

　　士用勢速等者：如前說：有地行有情輕健勢速，謂人、象、馬等。或有空行有情勢速，謂諸飛禽、空行藥叉及諸天等。（陵本五十二卷十四頁4192）此攝彼二應知。

丑十五、次第2　寅一、問

**問：依何分位建立次第？此復幾種？**

寅二、答2　卯一、明建立

**答：依一一行流轉分位，建立次第。**

卯二、廣差別

**此復三種。謂剎那流轉次第、內身流轉次第、成立所作流轉次第。**

　　內身流轉次第等者：如前說：有流轉次第，謂無明緣行，廣說乃至生緣老死。又說：或有在家、出家行住次第。（陵本五十二卷十四頁4194）此中二種，如次應知。

丑十六、時2　寅一、問

**問：依何分位建立時？此復幾種？**

寅二、答2　卯一、明建立

**答：依行相續不斷分位，建立時。**

卯二、廣差別

**此復三種。謂去、來、今。**

丑十七、方2　寅一、問

**問：依何分位建立方？此復幾種？**

寅二、答2　卯一、明建立

**答：依所攝受諸色分位，建立方。**

卯二、廣差別

**此復三種。謂上、下、傍。**

丑十八、數2　寅一、問

**問：依何分位建立數？此復幾種？**

寅二、答2　卯一、明建立

**答：依法齊量表了分位，建立數。**

卯二、廣差別

**此復三種。謂一數、二數、多數。**

丑十九、和合2　寅一、問

**問：依何分位建立和合？此復幾種？**

寅二、答2　卯一、明建立

**答：依所作支無闕分位，建立和合。**

卯二、廣差別

**此復三種。謂集會和合、一義和合、圓滿和合。**

　　集會和合等者：如前說：有清淨和合，謂十二種無雜集會，即自他圓滿等。又有世俗和合，謂諸有情依等意樂增上力故，互不相違，無諍無訟，亦不乖離。（陵本五十二卷十二頁4183）即此集會和合、圓滿和合應知。又復前說有領受和合等，即此一義和合，謂於一所作事更互相應故。

丑二十、不和合

**問：依何分位建立不和合？此復幾種？答：與和合相違，應知不和合若分位、若差別。**

癸三、諸蘊分別2　子一、辨2　丑一、舉有色等29　寅一、有色

**問：於諸蘊中，何義、幾蘊是有色？答：即以此性還說此性，色自性義是有色義。一蘊是有色。**

寅二、有見

**問：何義、幾蘊是有見？答：眼所行義。一蘊一分是有見。**

寅三、有對2　卯一、問

**問：何義、幾蘊是有對？**

卯二、答2　辰一、釋義2　巳一、標二種

**答：展轉相觸據處所義及麤大義，是有對義。**

巳二、隨難釋

**麤大義者，當知遠離三種微細。此三微細，如前應知。**

辰二、明攝

**一蘊一分是有對。**

　　此三微細如前應知者：前說：微細性略有三種。一、損減微細性，二、種類微細性，三、心自在轉微細性。如彼別釋應知。（陵本五十四卷十一頁4327）

寅四、有漏2　卯一、問

**問：何義、幾蘊是有漏？**

卯二、答2　辰一、略標簡

**答：麤重所隨，非彼對治煩惱所生義。一切一分是有漏。**

　　麤重所隨等者：謂於識蘊，煩惱種子未害未斷，是名麤重所隨。於彼煩惱非能對治，從彼一切煩惱而生，是名非彼對治煩惱所生。

辰二、廣餘義4　巳一、標

**復有有漏義，謂若是處煩惱能生四種過失，是有漏義。**

巳二、徵

**何等名為四種過失？**

巳三、列

**一、不寂靜過失，二、內外變異過失，三、發起惡行過失，四、攝受因過失。**

巳四、釋

**當知初過失，纏現行所作；第二過失，諸煩惱事隨逐煩惱所作；第三過失，煩惱因緣所作；第四過失，引發後有所作。**

　　諸煩惱事隨逐煩惱所作者：謂有取蘊內外諸事，是名諸煩惱事。彼為煩惱之所隨逐，由是因緣，能生內外變異過失，是名隨逐煩惱所作。

寅五、有為

**問：何義、幾蘊是有為？答：從因已生及應生義。一切是有為。**

寅六、有諍

**問：何義、幾蘊是有諍？答：多隨瞋恚自在轉義。一切一分是有諍。**

寅七、有愛味

**問：何義、幾蘊是有愛味？答：多隨愛見自在轉義。一切一分是有愛味。**

寅八、依耽嗜

**問：何義、幾蘊是依耽嗜？答：多隨欲貪自在轉義。一切一分是依耽嗜。**

寅九、世間

**問：何義、幾蘊是世間？答：戲論依義。一切一分是世間。**

寅十、墮界

**問：何義、幾蘊是墮界？答：三界所攝世間義。一切一分是墮界。**

寅十一、過去

**問：何義、幾蘊是過去？答：已受用因果義。一切是過去。**

寅十二、未來

**問：何義、幾蘊是未來？答：未受用因果義。一切是未來。**

寅十三、現在

**問：何義、幾蘊是現在？答：已受用因義及未受用果義。一切是現在。**

寅十四、內

**問：何義、幾蘊是內？答：六處并屬彼義。一蘊一分、四蘊全是內。**

　　六處并屬彼義等者：眼等六處，及彼所屬諸所有法，內事攝故，建立名內。色蘊一分，受、想、行、識四蘊全，是內法類。

寅十五、外

**問：何義、幾蘊是外？答：內相違義。一蘊一分是外。**

寅十六、麤

**問：何義、幾蘊是麤？答：不光潔積聚相增長義。一切一分是麤。**

　　不光潔積聚相增長義者：欲界繫色，不光潔攝。諸有對色，積聚所攝。色無色蘊長養等流，相增長攝。

寅十七、細

**問：何義、幾蘊是細？答：麤相違義。一切一分是細。**

寅十八、劣

**問：何義、幾蘊是劣？答：無常、苦、不淨、染汙義。一切一分是劣。**

寅十九、妙

**問：何義、幾蘊是妙？答：劣相違義。一切一分是妙。**

寅二十、遠

**問：何義、幾蘊是遠？答：處所、去來、時、方隔越義。一切一分是遠。**

　　處所去來時方隔越義者：遠有二義，一者、處遠，二者、時遠。謂若諸處方所隔越，是名處遠，當知此唯依色蘊有。又若去來時分隔越，是名時遠，當知此通色無色蘊。

寅二十一、近

**問：何義、幾蘊是近？答：遠相違義。一切一分是近。**

寅二十二、三界繫2　卯一、第一義3　辰一、欲界繫

**問：何義、幾蘊是欲界繫？答：於此間生，未得對治；或得已出，三時現行義。一切一分是欲界繫。**

　　於此間生等者：謂若身生欲界，未得色界定地對治；或復得已，從彼定出。於爾所時，彼所有蘊，去來今位剎那流轉，當知彼蘊是欲界繫。

辰二、色界繫

**問：何義、幾蘊是色界繫？答：已得色界繫對治，若入彼定；或復生彼，未得上對治；或得已出，三時現行義。一切一分是色界繫。**

　　未得上對治者：此說無色界繫定地對治，名上對治應知。

辰三、無色界繫

**問：何義、幾蘊是無色界繫？答：已得無色界繫對治，若入彼定；或復生彼，未得上對治；或得已出，三時現行義。一切一分是無色界繫。**

　　未得上對治者：此說出世離欲，名上對治應知。

卯二、第二義3　辰一、欲界繫

**復有差別。謂輕安俱三摩地及彼眷屬并彼果法所不攝義，是欲界繫。**

　　輕安俱三摩地等者：輕安一法唯定地有，故三摩地名輕安俱。諸靜慮支為依緣等，名彼眷屬。從定所生諸功德法，名彼果法。

辰二、色界繫

**屬色煩惱、與彼相違所攝義，是色界繫。**

　　與彼相違所攝義者：謂與前說欲界繫法相違，屬色煩惱之所攝故。

辰三、無色界繫

**離色煩惱、彼所攝義，當知是無色界繫。**

寅二十三、三性2　卯一、第一義3　辰一、善

**問：何義、幾蘊是善？答：能感當來樂果報義，及煩惱苦永斷對治義。一切一分是善。**

辰二、不善

**問：何義、幾蘊是不善？答：能感當來苦果報義，及能發起諸惡行義。一切一分是不善。**

辰三、無記

**問：何義、幾蘊是無記？答：彼俱相違義。一切一分是無記。**

卯二、第二義

**復有差別。謂離過失義，及過失功德對治隨順義，是善；**

　　過失功德對治隨順義者：謂能對治過失、隨順功德，是善義故。

**與此相違義，是不善；彼俱相違義，是無記。**

寅二十四、學

**問：何義、幾蘊是學？答：學方便善義。一切一分是學。**

寅二十五、無學

**問：何義、幾蘊是無學？答：學究竟善義。一切一分是無學。**

寅二十六、非學非無學

**問：何義、幾蘊是非學非無學？答：離前二種所有善、染汙、無記法義。一切一分是非學非無學。**

寅二十七、見所斷

**問：何義、幾蘊是見所斷？答：現觀智諦現觀所應斷義。一切一分是見所斷。**

寅二十八、修所斷

**問：何義、幾蘊是修所斷？答：從現觀後修道所斷義。一切一分是修所斷。**

寅二十九、無斷

**問：何義、幾蘊是無斷？答：一切染汙永斷對治義及已斷義。一切一分是無斷。**

　　一切染汙永斷對治義等者：如下思所成慧地決擇中說：云何非所斷法？謂一切有學出世間法、一切無學相續中所有諸法。此中若出世法，於一切時自性淨故，名非所斷；餘世間法，由已斷故，名非所斷。（陵本六十六卷十八頁5308）此說二義，準彼應知。

丑二、例無色等

**問：何義、幾蘊是無色等？答：如前所說色等相違義，當知是無色等義。**

子二、結

**如是等類，應當分別諸蘊差別。**

癸四、諸蘊建立5　子一、建立蘊義

**問：如說積聚義是蘊義，何等名為積聚義耶？答：種種所召體義、更互和雜轉義、一類總略義、增益損減義，是積聚義。**

　　種種所召體義等者：謂一一蘊體性差別有十一種。謂若過去、若未來、若現在、若內、若外、若麤、若細、若劣、若勝、若遠、若近，是名種種所召體義。於一身中，彼一一蘊俱時流轉，同生住滅，是名更互和雜轉義。彼一一蘊一類唯苦，是故經說純大苦蘊，是名一類總略義。唯有為攝，增減可得，是名增益損減義。

子二、建立色義2　丑一、問

**問：何緣色蘊說名為色？**

丑二、答2　寅一、標義

**答：於彼彼方所種植增長義及變礙義，故名為色。**

寅二、隨廣

**此變礙義，復有二種。一、手等所觸便變壞義，二、方處差別種種相義。**

子三、建立名義

**問：何緣四無色蘊總說名名？答：順趣種種所緣境義，依言說名分別種種所緣境義，故說為名。**

　　順趣種種所緣境義等者：攝釋分說：能令種種共所了知，故名為名。又能令意作種種相，故名為名。又由語言之所呼召，故名為名。（陵本八十一卷二頁6169）今於此中，略攝二義，隨應當知。

子四、建立所攝

**問：諸蘊誰所攝？為何義故建立攝耶？答：自性所攝，非他性。為遍了知種種自類，是故建立。**

　　為遍了知種種自類等者：集論中說：於攝善巧得何勝利？得於所緣略集勝利，隨彼彼境略聚其心，如是如是善根增勝。（集論三卷九頁31,673a）此建立義，準彼應知。

子五、建立相應2　丑一、問

**問：諸法誰相應？為何義故建立相應？**

丑二、答2　寅一、標義

**答：他性相應，非自性。為遍了知依自性清淨心，有染不染法若增若減，是故建立。**

　　為遍了知依自性清淨心有染不染法等者：集論中說：於相應善巧得何勝利？能善了悟，唯依止心，有受想等染淨諸法相應、不相應義；由此了悟，即能捨離計我能受、能想、能思、能念染淨執著；又能善巧速入無我。（集論三卷十頁31,673b）此建立義，準彼應知。

寅二、斥非2　卯一、長行2　辰一、敘計破3　巳一、五蘊不成過2　午一、標非

**有一沙門、若婆羅門，欲令名中唯心實有，非諸心法**[^2]**。此不應理。**

午二、釋由

**何以故？且說諸蘊有五種性不成就故。**

　　且說諸蘊有五種性等者：謂由諸蘊體性各別，是故經中說唯有五。若許唯心實有，非諸心法，是則說蘊唯五理不成就。

巳二、分位差別過3　午一、標過

**又若彼計分位別故有五性者，分位別計，亦有過失。**

午二、釋由4　未一、有無作用難2　申一、略標

**何以故？是諸分位展轉相望，作用差別若有若無，皆成失故。**

申二、別難

**若言有者，由相異故，便應有異實物體性；若言無者，計分位別則為唐捐。**

　　由相異故等者：業用離相，異不可得。若許用有，是則相應展轉有異。由相異故，體亦應異，何故不許諸心所法體不成實。

未二、依緣無別難3　申一、標

**又不應謂如六識身分位差別。**

申二、徵

**何以故？**

申三、釋

**由六識身所依、所緣有差別故。是諸分位一處可得，故不應理。**

　　又不應謂如六識身等者：攝大乘說：有一類師說一意識，彼彼依轉得彼彼名。如意思業，名身語業。（攝大乘論二卷四頁）今約彼義，謂諸心法如六識身分位差別。然不應爾，彼由所依、所緣有差別故，說六識身分位差別。心法不爾，與六識身同所依、緣，一處可得，故不應計是心實有分位差別。

未三、非有轉變難3　申一、標

**若謂轉變，亦不應理。**

申二、徵

**何以故？**

申三、釋

**於有色物可轉變故，得有分位前後差別，非於無色有如乳、酪、生酥等異。**

未四、因緣無別難2　申一、標

**又心因緣無差別故，行別分位不應道理。**

申二、釋

**於一剎那，必不可得差別因緣，令彼分位而有差別。**

午三、結非

**是故汝計分位差別，不應道理。**

　　又心因緣無差別故等者：謂心唯能了別事之總相，由是說彼因緣無別。心法不爾，緣事別相，謂是彼心行別分位，不應道理。以於一剎那中，差別因緣不可得故。

巳三、聖教相違過2　午一、顯違教3　未一、標

**又違教故，唯心實有，不應道理。**

未二、徵

**違何等教？**

未三、釋2　申一、舉經言

**謂如經言：貪瞋癡等惱染其心，令不解脫。**

申二、問答辨2　酉一、問

**問：此中何所相違？**

酉二、答2　戌一、正難唯心失

**答：若唯有心，二不俱有，是即貪等應不依識。**

　　若唯有心二不俱有等者：若謂唯心實有，非諸心法，是則心現行時，於一剎那無別有法俱有相應。若爾，貪等應不依識，何復說彼惱染其心。

戌二、轉難先後失2　亥一、指前破

**若汝復謂以識為先，亦不應理。無差別過，前已說故。**

　　無差別過前已說故者：如前已說：又心因緣無差別故，行別分位不應道理。其義應知。

亥二、引經難2　天一、明和合3　地一、第一教

**又復經言：三和合**[^3]**與觸俱生受、想、思等。**

地二、第二教

**又餘經說：如是諸法恆共和合，非不和合；不可說言如是諸法而可分析，令別殊異。**

地三、第三教

**又佛世尊為欲成立此和合義，說燈明喻。**

天二、結俱生

**是故不可離彼俱生而說和合。**

　　不可離彼俱生而說和合者：謂不離彼心及心法，二種俱生說和合故。由是當知，非唯心有，應正道理。

午二、釋密說2　未一、別舉經2　申一、說六界經2　酉一、略標舉

**雖復經言：如是六界，說名士夫。然密意說，故無過失。**

酉二、問答辨

**問：此中有何密意？答：唯欲顯說色、動、心法**[^4]**最勝所依，當知是名此經密意。**

　　唯欲顯說色動心法最勝所依等者：謂六界中，地等四界為色所依，空界為動所依，識界為心法所依。唯舉最勝，故立六界，非離此外無別有法，是即經中所有密意。

申二、說三喻經3　酉一、標相違

**復有違彼聖教可得。**

酉二、舉經言2　戌一、徵

**何等聖教？**

戌二、舉

**謂世尊言：乳、酪、生酥三譬喻故。或有處所，麤四大種以之為我；或有處所，有色意生；或有處所，無色想生。**

酉三、難經義

**如是經意，豈唯大種、或唯有心、唯有想耶？**

未二、結密意

**是故當知，如是等經皆有密意。**

辰二、成自義

**故名所攝四無色蘊，心與心所更互相應，道理成就。**

卯二、嗢柁南

**中嗢柁南曰：**

**　五種性不成　分位差過失　因緣無別故　與聖教相違**

辛二、界善巧3　壬一、結前生後

**如是已決擇蘊事善巧。界事善巧今當決擇。**

壬二、決擇一一4　癸一、廣分別3　子一、相分別2　丑一、長行8　寅一、出體性2　卯一、眼界乃至意識界及法界一分2　辰一、舉眼界

**問：何等是眼界？答：若眼未斷，或復斷已命根攝受。**

　　若眼未斷等者：此約二世建立眼界。一、於當來，二、於現在。言當來者，謂於能生當來眼根種子未永斷滅，名眼未斷。言現在者，謂彼當來眼根種子或復斷已，先業所引現在眼根種子，與所依身和合俱有，是名命根攝受。

辰二、例所餘

**如眼界，乃至意識界及法界一分，當知亦爾。**

　　法界一分者：謂法界中，除假有法及無為法，所餘色法、心所有法，名彼一分應知。

卯二、色界乃至觸界2　辰一、舉色界

**問：何等是色界？答：若色根增上所生，若彼於此為增上，是名色界。**

辰二、例所餘

**如色界，乃至觸界，當知亦爾。**

寅二、辨假實2　卯一、問

**問：此十八界，幾是實有？幾是假有？**

卯二、答3　辰一、標

**答：實有者，或十七、或十二。**

辰二、釋

**六為一故，一為六故。**

辰三、簡

**此約世俗安立道理。**

　　或十七或十二等者：十八界中，除一意界，故說十七；除六識界，故成十二。由六識界攝為一意界故，意界是假，是故除之。或一意界開為六識界故，六識界是假，是故除之。當知此約世俗安立道理，分別假實觀待說故。

寅三、別思擇2　卯一、舉眼界2　辰一、問

**問：若有眼亦眼界耶？設有眼界亦眼耶？**

辰二、答2　巳一、總標

**答：應作四句。**

巳二、列釋4　午一、初句

**或有眼非眼界，謂阿羅漢最後眼。是名初句。**

　　謂阿羅漢最後眼者：雜集論說：阿羅漢最後眼者，謂入涅槃時最後剎那，爾時眼非眼界，非餘眼因故。（雜集論二卷十四頁31,703c）此應準知。

午二、第二句

**或有眼界非眼，謂生有色界，若眼未生，或生已失，或不得眼，或眼無間滅；**

　　若眼未生等者：卵生有情處卵\[穀-禾+卵\]中，胎生有情在母腹中，羯羅藍位、額部曇位、或閉尸位，乃至未得根位，如是等類，名眼未生。或生已失，如文易知。或由業感，從本以來眼不生故，名不得眼。或過去眼因已受盡，自性已滅，無間為緣，為生餘法熏習相續，是名眼無間滅。

**若諸異生生無色界。是第二句。**

　　若諸異生生無色界者：雜集論說：無色界異生有眼因者，謂從彼退墮，當生有色界，以阿賴耶識持眼種子，定當生眼，故彼眾生不退還故，無有眼界。（雜集論二卷十四頁31,703c）此應準知。

午三、第三句

**或有眼亦眼界，謂除爾所相。是第三句。**

午四、第四句

**或有無眼亦無眼界，謂阿羅漢眼已失壞，或不生眼，若生無色界，或於無餘依涅槃界已般涅槃。是第四句。**

　　或不生眼若生無色界者：謂生無色諸阿羅漢眼不生故。

卯二、例所餘2　辰一、內界2　巳一、例同

**如眼界，一切內界隨其所應，當知亦爾。**

　　一切內界隨其所應者：謂如眼界，如是耳、鼻、舌、身及與意界，應作四句分別，道理亦爾。然一一別，由是說言隨其所應。

巳二、顯別

**身界應分別，謂無先來不生身者。餘隨所應，當具宣說。**

　　餘隨所應當具宣說者：此約意界，說名為餘。集論中說：若有意亦意界耶？設有意界亦意耶？或有意非意界，謂阿羅漢最後意。或有意界非意，謂處滅定者所有意因。或有意亦意界，謂所餘位。或有無意無意界，謂已入無餘依涅槃界。（集論一卷十四頁31,666b）此隨所應，準彼應知。

辰二、外界2　巳一、色香味觸

**於四外界，隨其所應，亦當具說。**

巳二、聲界

**若聲、聲界，正宣擊時當言俱有；若不宣擊，當言隨逐餘界，唯界、非聲。**

　　於四外界隨其所應等者：集論中說：若生長彼地，即用彼地眼，還見彼地色耶？或有即用彼地眼，還見彼地色，或復餘地。謂生長欲界，用色纏眼，見欲纏色；或用色纏上地眼，見下地色。如以眼對色，如是以耳對聲；如生長欲界，如是生長色界。若生長欲界，即以欲纏鼻、舌、身，還齅、嘗、覺欲纏香、味、觸；若生長色界，即以色纏身，還覺自地觸。彼界自性定無香、味，離段食貪故。由此道理，亦無鼻、舌兩識。（集論一卷十四頁31,666b）此隨所應，準彼應知。

寅四、辨同分等2　卯一、問

**問：此十八界，幾是同分？幾彼同分？**

卯二、答2　辰一、別辨2　巳一、舉眼界

**答：有識眼界，名為同分；所餘眼界，名彼同分。**

巳二、例餘界

**如眼界，乃至身界亦爾。**

辰二、料簡2　巳一、標非外色

**唯根所攝內諸界中，思量同分及彼同分；非於色等外諸界中。**

巳二、釋法界攝

**當知法界諸有所緣，如心界說；諸無所緣，如色等說。**

　　當知法界諸有所緣等者：諸法界中，心所有法，名有所緣。與眼界等俱有轉時，彼眼界等，名為同分；所餘眼界，名彼同分。由是故言如心界說。諸無為法，名無所緣。非於彼中思量同分及彼同分，由是故言如色等說。

寅五、辨能所取3　卯一、約合不合能取辨

**問：幾界合而能取？幾界不合能取？答：六，合能取；四，不合能取；五及一少分，非能取；一界，若合不合，二俱能取。**

　　六合能取等者：鼻、舌、身三及彼三識，如是六界，合而能取。眼、耳二根及彼二識，如是四界，不合能取。色等五界及法界中少分，無所緣法，非是能取。一意識界，若合不合，二俱能取。

卯二、約所取能取辨

**問：幾唯所取、非能取？幾亦所取、亦能取耶？答：一切皆所取。謂五及一少分，唯所取；十二及一少分，亦是能取。**

　　五及一少分唯所取等者：色等五界及法界中少分，無所緣法，唯是所取。眼等六界及彼六識，此十二界及法界中少分，有所緣法，亦是能取。

卯三、約助伴或獨能取辨

**問：幾由助伴故能取？幾獨能取耶？答：十及一少分，由助伴故能取；一及一少分，獨能取。**

　　十及一少分等者：眼等五界及五識界，如是十界及法界中五識相應少分，有所緣法，由助伴故能取。一意識界及法界中意識相應少分，有所緣法，是獨能取。

寅六、明界繫3　卯一、唯一界繫3　辰一、欲界繫

**問：幾唯欲界繫？答：四。**

辰二、色界繫

**問：幾唯色界繫？答：無。**

辰三、無色界繫

**問：幾唯無色界繫？答：亦無。**

　　幾唯欲界繫等者：謂香、味，及鼻、舌二識四界，唯欲界繫應知。

卯二、唯二界繫2　辰一、欲色界繫

**問：幾唯欲色界繫？答：十一。**

辰二、色無色界繫

**問：幾唯色無色界繫？答：無。**

　　幾唯欲色界繫等者：謂眼等五根，眼、耳、身識，色、聲、觸塵，如是十一界，欲色界有，不通無色，唯欲色界繫應知。

卯三、通三界繫

**問：幾通三界繫？答：三。**

　　幾通三界繫等者：謂意界、法界、意識界，如是三界，通三界繫應知。

寅七、辨執受等2　卯一、問

**問：幾執受？幾非執受？**

卯二、答2　辰一、標差別

**答：五執受，五執受、非執受，所餘一向非執受。**

辰二、隨難釋

**何以故？以離於彼，餘能執受執受於彼不可得故。**

　　幾執受幾非執受等者：謂有執受，或無執受，是此執受、非執受義。眼等五界是有執受，名五執受。色等五塵，依屬根者，是有執受；餘非根屬，是無執受；名五執受、非執受。意界、法界及六識界，非色類故，非有執受，是名所餘一向非執受。以彼一切名能執受，若離於彼，更無有餘能執受法執受彼故。

寅八、釋經名3　卯一、種種界

**云何種種界？謂即十八界展轉異相性。**

卯二、非一界

**云何非一界？謂即彼諸界無量有情種種差別所依住性。**

卯三、無量界2　辰一、徵

**云何無量界？**

辰二、釋2　巳一、標名

**謂總彼二名無量界。**

巳二、引證

**如佛世尊，於惡叉聚喻中說：我於諸界，終不宣說界有邊際。**

丑二、嗢柁南

**中嗢柁南曰：**

**　何等實有性　四句與同分　取界執受非　種種等非一**

子二、義分別4　丑一、依施設安立辨3　寅一、一切名界義

**問：何等是界義？答：因義、種子義、本性義、種性義、微細義、任持義是界義。**

　　因義種子義等者：能為所依，是名因義，如說地界乃至風界。能為因緣，親生諸法展轉異相，名種子義，如說色界乃至意識界。無始時來理成就性，名本性義，如說安住法性、法住、法界。一切種子識中，從無始世展轉傳來，法爾所得般涅槃法，名種性義，如說種性、或名種子、或名為界，即自種性。由未與果、未習成果，名微細義。集論中說：問：何因界唯十八？答：由身具等能持過現六行受用性故。（集論一卷一頁31,663a）又諸造色為彼大種之所任持，彼四大種亦說名界。又如下說，能持苦不生義，涅槃名界；持身眼等運動用義，虛空名界。如是一切，名任持義應知。

寅二、涅槃虛空名界義

**問：以何義故，涅槃、虛空亦說名界？答：由彼能持苦不生義，持身眼等運動用義。**

寅三、建立十八界義

**問：為顯何義建立界耶？答：為顯因緣義及顯根境受用義。**

　　為顯因緣義等者：前說界義，一切為論。此十八界唯取二義而得建立，謂種子義及任持義。即此所說因緣義，及根境受用義，如次配釋應知。

丑二、依法補特伽羅辨2　寅一、問

**問：此十八界由誰分別？**

寅二、答3　卯一、略標

**答：若略說當知由六種。**

卯二、列釋6　辰一、法界

**一、法界。謂眼等法有眼等界。**

辰二、淨界

**二、淨界。謂住種性補特伽羅所有諸界。**

辰三、本性界

**三、本性界。謂即如所說十八界，無始時來，於後後生其性成就；及住種性、不住種性補特伽羅，無始時來，涅槃、非涅槃法其性成就。**

辰四、熏習界

**四、熏習界。謂即此諸界，淨不淨法先所熏習，於生死中得勝劣生涅槃因性。**

辰五、已與果界

**五、已與果界。謂即此諸界，感果已滅。**

辰六、未與果界

**六、未與果界。謂即此諸界，未感得果，或滅、未滅。**

卯三、結指

**如是略說諸界有六種；若廣說者，其數無量。**

　　即此諸界未感得果等者：自體種子未與果故，名此諸界未感得果。此有或滅、未滅差別，謂由彊對治力之所攝伏，令不更生，是名為滅；與此相違，是名未滅。

丑三、依諸門分別辨

**問：此十八界，幾有色？幾無色？乃至幾無斷耶？答：如前所說相應隨順建立。**

　　如前所說相應等者：如前蘊中，已廣分別有色、無色，乃至無斷。此十八界隨順彼義，應更建立，如應當知。

丑四、依勝義世俗辨2　寅一、問

**問：如說眼見諸色乃至意了諸法，此為眼等是見者乃至是了者耶？為彼識耶？**

寅二、答2　卯一、明勝義2　辰一、標非

**答：約勝義道理，非是眼等，亦非彼識。**

辰二、釋由

**何以故？諸法自性眾緣生故，剎那滅故，無作用故。**

卯二、顯世俗3　辰一、標最勝

**約世俗道理，眼等最勝，故可於彼立見者等。**

辰二、釋所以

**何以故？若有眼等諸根，識決定生。無所闕減，或有識流；非眼等根若闕不闕，俱可得故。**

辰三、明安立

**此中實義，唯於見等說見者等。**

　　無所闕減或有識流等者：眼等諸根不滅壞故，是名無闕；不羸劣故，是名無減。由此無所闕減，定相續故，能為眼等諸識最勝所依。是故或時有識流轉，名有識流。非眼等根若闕不闕，彼有識流，俱可得故。

子三、次第分別2　丑一、問

**問：此十八界，幾種次第宣說因緣？此復何等？**

丑二、答2　寅一、標列

**答：略有二種。一、三種次第宣說因緣，二、六種次第宣說因緣。**

寅二、隨釋2　卯一、三種因緣2　辰一、徵

**云何三種次第宣說因緣？**

辰二、釋2　巳一、標差別

**謂所依、境界、俱依差別故。**

巳二、隨難釋

**所以者何？由識與根同一處義，故說名依；境界是所緣義，故亦名依。**

　　所依境界俱依差別者：眼等六根是名所依，色等六境是名境界，眼等六識是名俱依。識望依、緣，俱名依故，如下自釋。然此名依，是能依義，識依根、境而得轉故。

卯二、六種因緣2　辰一、徵

**云何六種次第宣說因緣？**

辰二、釋2　巳一、長行2　午一、別說眼等6　未一、依所行差別辨

**謂彼所行眾多差別數數行故，先說眼等。是初因緣。**

　　謂彼所行眾多差別等者：當知此約眼等五根為論，說彼次第。意地中說：屢觀眾色，觀而復捨，故名為眼。數數於此聲至能聞，故名為耳。數由此故能齅諸香，故名為鼻。能除饑羸、數發言論、表彰呼召，故名為舌。諸根所隨，周遍積聚，故名為身。（陵本三卷十五頁254）其義應知。

未二、依世間俗事辨3　申一、標

**又隨世間俗事轉故，說彼次第。**

申二、釋

**由諸世間先互相見，次相慰問，次設飲食，次過晝分夜分現前，敷設種種軟妙臥具氈蓐被枕，觸習侍女。**

申三、結

**是第二因緣。**

　　又隨世間俗事轉故等者：當知此約色等五境為論，說彼次第，如文可知。

未三、依喜樂差別辨

**又喜樂差別為依止故，次第宣說。是第三因緣。**

　　喜樂差別為依止故者：此亦約彼色等五境為論。依彼色等喜樂生故，勝劣有別，故次第說。

未四、依嚴飾差別辨3　申一、標

**又嚴飾差別所攝受故，次第宣說。**

申二、釋

**諸受欲者，必以安繕那等先莊眉眼，次以耳璫、耳輪等莊嚴其耳，非於餘根。**

申三、結

**如是嚴飾，是第四因緣。**

　　嚴飾差別所攝受故等者：此約眼、耳次第為論，如文可知。

未五、依作業等事辨3　申一、標

**又依作業、飲食、習欲等事，次第宣說。**

申二、釋

**由諸眾生皆先依止身語二業若淨不淨方便勤求，次食段食；既飽醉已，習近諸欲。**

申三、結

**是第五因緣。**

　　又依作業飲食等者：此中約彼色等五境為論，說彼次第，如文可知。為作業等之所依止，名依作業、飲食、習欲等事。言身語二業若淨不淨者，義顯色、聲通善不善。由軟中上品三種思差別故，能起若善不善身語表業，義如前說。（陵本五十四卷十九頁4366）

未六、依作業攝受辨4　申一、標

**又由作業差別攝受故，次第宣說。**

申二、徵

**所以者何？**

申三、釋5　酉一、眼界作業2　戌一、辨

**由眼能見種種諸色；往還無失；威儀不亂；記識他身曾見不見及怨親中；了悟方所，宣示於他，起想言說；覩眾舞樂角力戲等，廣受種種世間喜樂，長養依身。**

戌二、結

**如是等類，有無量種眼界作業。**

酉二、耳界作業2　戌一、辨

**由耳能聞種種音聲，因此了悟善說、惡說種種義理，起諸言論；因聞種種微妙樂音，廣受種種世間喜樂，長養依身。**

戌二、結

**如是等類耳界作業，比前狹劣。**

酉三、鼻界作業2　戌一、辨

**鼻界能齅種種諸香，尋香而往，受諸喜樂，長養依身。**

戌二、結

**如是等類鼻界作業，方前狹劣。**

酉四、舌界作業2　戌一、辨

**舌界能嘗種種諸味，受諸喜樂，長養依身。**

戌二、結

**如是等類舌界作業，方前狹劣。**

酉五、身界作業2　戌一、辨

**身界能觸種種所觸，受諸喜樂，雖能長養依身，然彼樂具，或於一時復為損害。**

戌二、結

**如是等類身界作業，最為狹劣。**

申四、結

**是名第六次第宣說因緣。**

　　又由作業差別攝受故者：此中約彼眼等五根為論，說名次第，如文可知。

午二、總說意界

**於此眼等六種因緣差別中，意遍行故，最後宣說。**

　　意遍行故最後宣說者：謂如前說六種次第宣說因緣，不攝意界，由是遍行一切境故，是故最後別為宣說。

巳二、嗢柁南

**為攝如是次第因緣，中嗢柁南曰：**

**　眾多順世俗　喜樂與莊嚴　隨二種作業　故次第宣說**

癸二、明所攝

**復次，此十八界，當知能攝一切經中所說餘界。**

　　能攝一切經中所說餘界者：如攝事分廣說諸界應知。（陵本九十六卷一頁7185）

癸三、釋妨難5　子一、色生鼻舌難2　丑一、問

**問：生色界者，已於境界而得離欲，何緣復生鼻、舌兩界？**

丑二、答2　寅一、令端嚴

**答：為令所依身端嚴故。**

寅二、未離欲

**又色界中，於此二種未離欲故。**

　　於此二種未離欲故者：謂生色界，雖於香、味境界而得離欲，然於一切色根未離欲故，是故復生鼻、舌兩界，由是說言二未離欲。

子二、尋伺有無難2　丑一、問

**問：生第二靜慮或生上地，若有尋有伺眼等識現在前，云何此地無尋無伺？若不現前，云何於彼有色諸根而能領受彼地境界？**

　　有尋有伺眼等識現在前者：尋伺相應，唯意識有。今於此中，說眼等識隨意識轉，名眼等識有尋有伺。

丑二、答2　寅一、答初問

**答：由有尋有伺諸識種子隨逐無尋無伺三摩地故，從彼起已，此得現前。又此起已，識現行時，復為無尋無伺三摩地種子之所隨逐，是故此地非是一向無尋無伺。**

寅二、答後問

**由彼有情於諸尋伺以性離欲而離欲故，彼地雖名無尋無伺，此復現行，亦無過失。**

　　以性離欲而離欲故等者：聲聞地說：若在定地，於緣最初率爾而起怱務行境，麤意言性，是名為尋。即於彼緣隨彼而起、隨彼而行徐歷行境，細意言性，是名為伺。（陵本三十三卷八頁2695）由念正知能為對治，於自內體其心捨住，遠離尋伺塵濁法故，初靜慮地尋伺寂靜，不復現行，是名以性離欲而得離欲。有尋有伺地說：由離尋伺欲道理故，說名無尋無伺地，不由不現行故。乃至廣說。（陵本四卷二頁265）此中道理，準彼應知。

子三、眼等生二難

**問：何緣眼界、耳界、鼻界各生二分，非餘？答：為令依止得端嚴故。**

子四、依生識難2　丑一、問

**問：眼、耳與鼻諸識生時，為依二分，當言一耶？當言二耶？**

丑二、答2　寅一、標唯一

**答：當言唯一。**

寅二、釋所以2　卯一、由識明了不明了生

**何以故？若彼一分無障不壞，識明了生；若彼有障，或復失壞，識不明了生故。**

卯二、由識非色無方所別

**又識非色故，無有如色由方所別成二分義。**

　　若彼一分無障不壞等者：此中無障，謂四種障所不障礙。一、覆蔽障，二、隱沒障，三、映奪障，四、幻惑障。又復不壞亦有二因。一、不滅壞故；二、不羸劣故。如意地說。（陵本三卷五頁206）

子五、因果俱有難2　丑一、問

**問：眼與眼識若是因果，云何俱有？若俱有者，云何得成因果兩性？**

丑二、答2　寅一、正顯2　卯一、舉眼與眼識3　辰一、標義

**答：識依眼生，非如種芽因果道理。**

辰二、釋由

**何以故？眼與眼識，非正生因，唯建立因。是故此二俱時而有，因果性成。**

辰三、引喻

**猶如燈焰光明道理。**

卯二、例餘與諸識

**如眼與眼識，耳、鼻、舌、身與彼諸識，當知亦爾。**

寅二、反成

**若異此者，雖有自種，無所依故，眼等諸識應不得生。**

癸四、辨彼轉3　子一、於欲界2　丑一、不決定轉2　寅一、舉眼界

**問：若於欲界或生或長，當言眼界決定轉耶？答：此非一向。**

寅二、例餘界

**如眼界，耳、鼻、舌界及彼識界，當知亦爾。**

丑二、決定轉2　寅一、舉身界

**身界決定轉。**

寅二、例餘界

**如是身識界，意界，法界，意識界，色、聲、香、味、觸界亦爾。**

子二、於色界3　丑一、舉眼界

**問：若於色界或生或長，當言眼界決定轉耶？答：決定轉。**

　　若於色界或生或長等者：此說色界眼決定轉，與有色界義有差別。有色界中，若眼未生，或生已失，或不得眼，如前已說，當知彼約欲界名有色界。今此不爾，唯說色界，不通餘界，由是故言眼決定轉。

丑二、例耳等

**如眼界，如是耳、鼻、舌、身界，眼、耳、身識界亦爾。**

丑三、簡差別

**除香、味界及彼識界，餘一切界亦決定轉。**

　　餘一切界亦決定轉者：謂色、聲、觸界，意界，法界，意識界，名餘一切應知。

子三、於無色界2　丑一、簡差別

**於無色界或生或長，除意界、法界、意識界，餘定不轉，唯除自在所獲諸色。**

丑二、顯定轉

**當知三界於彼定轉。**

　　當知三界於彼定轉者：謂意界、法界、意識界，於無色界決定轉故。

壬三、例頌當知2　癸一、指蘊事

**界事善巧，如蘊善巧，亦應宣說嗢柁南頌。**

癸二、指處事

**如界善巧，處事善巧嗢柁南頌，當知亦爾。**

辛三、處善巧7　壬一、出體性2　癸一、舉眼處2　子一、徵

**云何眼處？**

子二、釋

**謂若眼，已得不捨，於無間體非斷滅法。**

癸二、例餘處

**如眼處相，餘處自性，當知亦爾。**

　　若眼已得不捨等者：謂眼生已不失，是名已得不捨。剎那無間定相續生，名無間體非斷滅法。

壬二、辨差別2　癸一、問

**問：處、觸處，何差別？**

癸二、答2　子一、處

**答：處如前說。**

子二、觸處

**觸處者，謂與觸俱，或能無間引發諸觸、隨順於觸所有諸處。**

　　或能無間引發諸觸等者：苦觸、樂觸、不苦不樂觸，是名諸觸。眼等六處，能引發彼、能隨順彼，名能引發諸觸、隨順於觸所有諸處。

壬三、別思擇2　癸一、四句分別2　子一、問

**問：若眼亦處耶？設處亦眼耶？**

子二、答4　丑一、有眼非處

**答：有眼非處；謂若眼，已得不捨，然是無間斷滅之法。**

　　然是無間斷滅之法者：謂阿羅漢最後眼應知。

丑二、有處非眼

**有處非眼；謂所餘處安住處相。**

丑三、亦眼亦處

**有亦眼亦處；謂若眼，已得不捨，亦非無間斷滅之法。**

丑四、非眼非處

**有非眼非處；謂若眼，不得，或得已捨，及餘耳等不住處相。**

癸二、順前句分別2　子一、問

**問：若處亦觸處耶？設觸處亦處耶？**

子二、答2　丑一、總標簡

**答：諸觸處必是處，有處非觸處。**

丑二、隨難釋2　寅一、辨相

**謂眼等不與觸合，亦復不能引無間觸，然非無間斷滅之法。**

寅二、舉事

**若於色界或生或長所有鼻、舌，若生無想有情天中所有諸根，於一切時當知必定非處。**

壬四、義建立2　癸一、問

**問：處名何義？為顯何義建立處耶？**

癸二、答2　子一、標列義

**答：諸心心所生長門義、緣義、方便義、和合性義、所依止義、居住處義，是名處義。**

子二、明建立

**為欲顯示等無間、所緣、增上三種緣義，故建立處。**

　　諸心心所生長門義等者：諸心心所從此處生及與增長，是名生長門義。隨應差別，與所生法為等無間緣、或所緣緣、或增上緣，是名緣義。望所餘法為方便因，非生起因，名方便義。和合生觸，是名和合性義。恆為諸心心所所依，是名所依止義。安住受用，是名居住處義。

壬五、指隨應

**廣分別處及次第，隨其所應，如界當知。**

　　廣分別處等者：謂幾有色、幾無色等，名廣分別。依何因緣說彼次第，是名次第。如是一切，隨其所應，如前界說當知。

壬六、明所攝2　癸一、引經說3　子一、八勝處等

**又世尊言：有八勝處。廣說如經。如是十遍處。**

子二、四處

**又有四處，謂空無邊處等。**

子三、二處

**又有二處，謂無想處、非想非非想處。**

癸二、結相攝

**如是等法處名說者，如所說相，隨其所應，當知皆在十二處攝。**

壬七、例依止

**又處依止，如界應知。**

　　又處依止如界應知者：如前界中種種問答應知。

辛四、緣起善巧2　壬一、正決擇3　癸一、明體性2　子一、約一切有支辨4　丑一、明緣生法2　寅一、徵

**復次，云何名緣生法？**

寅二、釋

**謂無主宰、無有作者、無有受者、無自作用，不得自在，從因而生，託眾緣轉，本無而有，有已散滅。**

　　謂無主宰等者：思所成地勝義伽他中說：都無有宰主，及作者受者，諸法亦無用，而用轉非無。唯十二有支，蘊處界流轉，審思此一切，眾生不可得。如彼長行釋義應知。（陵本十六卷七頁1389）

**唯法所顯、唯法能潤、唯法所潤，墮在相續，如是等相名緣生法。**

　　唯法所顯等者：從無明支乃至受支，名法所顯。愛[^5]、取二支，名法能潤。有支，名法所潤。生老死支，名墮相續。

丑二、明因果性2　寅一、標

**當知此中，因名緣起，果名緣生。**

寅二、釋2　卯一、舉無明行2　辰一、無明

**此無明隨眠不斷有故，彼無明纏有；此無明纏生故，彼諸行轉。**

辰二、行

**如是諸行種子不斷故，諸行得生；諸行生故，得有識轉。**

卯二、例餘諸支

**如是所餘諸緣起支流轉道理，如其所應，當知亦爾。**

　　因名緣起果名緣生等者：有尋有伺地說：諸行生起法性，是名緣起；即彼生已，說名緣生。（陵本十卷九頁771）今決擇彼生起法性，名之為因；即彼生已，名之為果。緣起經說：此有故彼有，此生故彼生。是即此中隨眠不斷及纏生義，是名緣起流轉道理。從無明支乃至生、老死支，前為後緣，一一應釋。分別緣起初勝法門經說：依增上緣說無明緣行，次第乃至生緣老死。此增上緣復有二種，一、遠，二、近。亦釋此義，如彼廣釋應知。

丑三、辨假實有

**當知有、生及老死支，是假有法；所餘有支，是實有法。**

　　生及老死支是假有法者：由生、老死，唯依識、名色、六處及與觸、受，果相生時而假立故。

丑四、建立差別4　寅一、標

**復由五相建立緣起差別。**

寅二、徵

**何等為五？**

寅三、列

**一、眾苦引因依處，二、眾苦生因依處，三、眾苦引因，四、眾苦生因，五、眾苦生起。**

寅四、釋5　卯一、眾苦引因依處2　辰一、配緣起2　巳一、緣無明

**眾苦引因依處者，謂於現法中，名色為緣六處生起，不斷不知。**

　　名色為緣六處生起不斷不知者：此中義顯無明差別，於內無知。有尋有伺地說：於內無知云何？謂於各別諸行起不如理作意，謂之為我所有無知。（陵本九卷十七頁705）言各別諸行者，即此名色為緣六處生起，為彼麤重之所隨逐，是名不斷。於彼自相未能如實通達，是名不知。

**此為所緣及依處故，一切愚夫於內自體愚癡生起，是名無明。**

巳二、緣行等

**無明緣故，次後諸行，乃至後時有觸緣受。**

辰二、結依處

**此中六處，名無明等引因依處。**

卯二、眾苦生因依處2　辰一、配緣起

**眾苦生因依處者，謂諸愚夫觸為緣故，於現法中諸受生起；此為依處，於外境界發起諸愛；由愛為緣，次後有取；取為緣故，次後有有。**

辰二、結依處

**如是愛等三種生因，用觸緣受為所依處。**

卯三、眾苦引因2　辰一、配緣起

**眾苦引因者，謂無明緣行，乃至觸緣受。**

辰二、釋引因

**現法中識，為福非福及不動業之所熏習，後後種子之所隨逐，能引當來餘身識等生、老死苦，是故說此為彼引因。**

卯四、眾苦生因2　辰一、配緣起

**眾苦生因者，謂受緣愛、愛緣取、取緣有，是名當來眾苦生因。**

辰二、隨難釋

**即先所作業為煩惱攝受，未來世生將現前故，當知名有。**

卯五、眾苦生起2　辰一、配緣起

**眾苦生起者，謂有緣生、生緣老死，如是名為眾苦生起。**

辰二、釋苦名

**即識、名色、六處、觸、受先種子性，隨所依時，曾得眾苦引因之名；今已與果，名生、老死，復得苦名。**

子二、約雜染三支辨3　丑一、無明支3　寅一、標簡

**復次，當知無明智所對治，別有心法**[^6]**，覆蔽為性。非唯明無，亦非邪智。**

寅二、釋由2　卯一、遮唯明無6　辰一、應無三品過2　巳一、標

**何以故？若彼無明唯明無者，應不可立軟中上品。**

巳二、釋

**由無性法，都無軟中上品異故。**

　　無明智所對治者：無漏智見，能治無明，故說無明彼所對治。

辰二、應無種現過2　巳一、標

**又不可立無明隨眠與纏差別。**

巳二、釋

**由無性法，於一切時其相相似，現行、隨縛**[^7]**不可建立。**

　　現行隨縛不可建立者：此說現行，即無明纏。隨縛，即彼隨眠應知。

辰三、應皆成染過

**又異生心善、染、無記，於一切處常離慧明；若此無性是無明者，應一切心皆成染汙。**

辰四、應無染淨過

**又無性法非有為攝、非無為攝；既非有為、無為所攝，不能為染，亦不為淨。**

辰五、明應不起過

**又於離明心相續中，應一切時明不得起。**

辰六、無明不滅過3　巳一、標

**又不應說無明滅故，明得生起。**

巳二、徵

**所以者何？**

巳三、釋

**無有無法而可滅故。**

卯二、遮唯邪智2　辰一、設徵

**若唯邪智是無明者，為除慧明所攝諸智，餘一切智皆邪智耶？為唯染汙邪執性智是邪智耶？為諸煩惱相應邪智是邪智耶？**

　　為除慧明所攝諸智者：此中慧明，謂彼有學無漏聖慧應知。

辰二、隨難3　巳一、難除慧明餘一切智

**若言初智是邪智者，一切異生相續中智皆應邪智；若善、若無記，此不應道理。**

　　若善若無記此不應道理者：謂除慧明所攝諸智，所餘一切皆唯邪智是無明者，是則一切異生相續中智應唯染汙，更無若善、若無記別。然實不爾，故此所說，不應道理。

巳二、難唯染汙邪執性智2　午一、見相有別難3　未一、出智體

**若唯染汙邪執性智是邪智者，唯應五見薩迦耶等名染性智。**

未二、辨行相2　申一、標差別

**此中如實不了行相，是名無明。由有如實不了行故，邪執事相，是名為見。**

申二、釋俱有

**謂薩迦耶見，由無明力，執我我所；如是餘見，各於自事邪執行轉。然彼諸見不離愚癡。**

未三、結非理

**由癡與見行相各別，是故此五染汙性智名為無明，不應道理。**

午二、見相無別難2　未一、違教過

**又若無明與諸見相無差別者，世尊不應七隨眠中，於無明外立見隨眠。**

未二、無教過

**又佛世尊曾無一處於諸見上示無明名。**

巳三、難諸煩惱相應邪智3　午一、見不相應難

**若諸煩惱相應邪智是無明者，薩迦耶等五種邪見智為自性，無二智體俱有、相應，是則諸見應與無明常不相應。**

　　五種邪見智為自性者：別境中慧，義通三性，邪見即彼品類差別，由是故說智為自性。

午二、貪等增上難

**又若貪等煩惱力故，令相應智成愚癡性；即應貪等增上力故，得有愚癡；非癡增上、癡為導首，故有貪等一切煩惱。**

午三、同餘相應難2　未一、慧心所

**又應可說：如餘煩惱相應之慧，由相應故，得成染汙，非彼自性。非愚癡體可成癡性。**

　　如餘煩惱相應之慧等者：謂除無明，一切煩惱相應之慧，是名為餘。若許此慧是無明者，是則自性非愚癡體，而謂成愚癡性，不應道理。

未二、餘心心所

**又如諸餘煩惱相應，非煩惱性諸心心所。**

　　又如諸餘煩惱相應等者：謂除無明，一切煩惱相應非煩惱性諸心心所，是名為餘。此由相應，雖成染汙，然其自性是清淨體，不應謂彼染汙成愚癡性。煩惱相應邪智亦爾。由是當知，非即無明。

寅三、結成

**是故當知，別有無明是心所性，與心相應。**

丑二、行支2　寅一、引經說

**如世尊言：行有三種，謂身行、語行、意行。**

寅二、釋三行2　卯一、別辨相2　辰一、舉身行2　巳一、明入出息2　午一、標

**當知此中，入出息風，名為身行。**

午二、釋

**風為導首，身業轉故。**

巳二、明身作業2　午一、標

**身所作業，亦名身行。**

午二、釋

**由愚癡者先起隨順身業風已，然後方起染汙身業。**

辰二、例餘行

**如入出息能起身業，故名身行；如是尋、伺與諸語業俱名語行，受、想與意業俱名意行。**

卯二、結總說

**如是一切總說身行、語行、意行。**

丑三、生支

**諸有隨生何界、何地，當知有支即此所攝。**

　　當知有支即此所攝者：此中有支，謂即能生支中愛、取所潤。有支望界、地生，此為近故，說彼所攝。

癸二、明所攝2　子一、約雜染辨2　丑一、略3　寅一、業攝

**復次，十二支中，二業所攝，謂行及有。**

寅二、煩惱攝

**三煩惱攝，謂無明、愛、取。**

寅三、事攝

**當知所餘，皆事所攝。**

丑二、廣3　寅一、業差別

**又二業中，初是引業所攝，謂行；後是生業所攝，謂有。**

寅二、煩惱差別

**三煩惱中，一能發起引業，謂無明；二能發起生業，謂愛、取。**

　　能發起引業等者：由無明支能引緣起攝故，名能發起引業煩惱。由愛、取支能生緣起攝故，名能發起生業煩惱。

寅三、事差別2　卯一、假有二支

**餘事所攝支中，二是未來苦支所攝，謂生、老死。**

卯二、實有五支2　辰一、未來攝

**五是未來苦因所攝，謂現法中，從行緣識，乃至觸緣受。**

辰二、現在攝

**又即五支亦是現在苦支所攝。由先世因，今得生起果異熟攝，謂識、名色、六處、觸、受。**

子二、約因果辨

**又現在果所攝五支，及未來果所攝二支，總名果所攝緣起；當知餘支，是因所攝緣起。**

癸三、廣無知2　子一、顯為因2　丑一、標列

**復次，無知，略於五處為能生因。一、能生疑，二、能生愛，三、能生非處信，四、能生見，五、能生增上慢。**

丑二、隨釋5　寅一、能生疑3　卯一、標配

**於前際等所有無知，是能生疑。**

卯二、引說

**謂如是疑：我於過去為曾有耶？為曾無耶？如是等疑於三世轉，如經廣說。**

卯三、釋義2　辰一、釋三際2　巳一、標差別

**過去名前際，未來名後際，現在名前後際。**

巳二、隨難釋

**待過去世是後際，待未來世是前際故。**

辰二、配生疑3　巳一、前際無知所生

**若疑過去，當知此疑前際無知所生。**

巳二、後際無知所生

**若疑未來，當知此疑後際無知所生。**

巳三、前後際無知所生

**若於內疑惑此誰所有？我為是誰？今此有情從何而來？於此沒已當往何所？當知此疑是前後際無知所生。**

　　此誰所有我為是誰者：於五取蘊起我所見，故作是疑：此誰所有？起自我見，故作是疑：我為是誰？集論中說：於五取蘊，有二十句薩迦耶見。謂計色是我，我有諸色，色屬於我，我在色中；如是計受、想、行、識是我，我有識等，識等屬我，我在識等中。（集論一卷八頁31,664c）其義應知。

寅二、能生愛

**又於內無知、於外無知、於內外無知，當知能生內外等愛，及後有愛、喜貪俱行愛、彼彼喜樂愛。**

　　能生內外等愛等者：於內無知，能生內愛。於外無知，能生外愛。於內外無知，生內外愛。此愛是總，所餘諸愛是其差別。謂後有愛，即內愛別。喜貪俱行愛、彼彼喜樂愛，即彼外愛、內外愛別。如其所應，差別應知。

寅三、能生非處信

**又若於業無知、於異熟無知、於業異熟無知，是諸有情由於業自造無知為緣故，於魯達羅天、毗瑟笯天、世主天等非正處中，生妄勝解，歸依、敬信。**

寅四、能生見3　卯一、標

**又若於佛等無知，乃至於道無知，當知能生諸見。**

卯二、徵

**所以者何？**

卯三、釋

**由於三寶及四諦中不正通達故，乃至能生六十二見；及起如是見，立如是論：無施、無愛**[^8]**，乃至廣說所有邪見。**

寅五、能生增上慢2　卯一、別辨2　辰一、生天方便增上慢3　巳一、標

**又若於因無知、於因所生法善不善等無知，廣如經說。由此無知故，於往善趣道、往善趣方便中，生增上慢。**

巳二、徵

**所以者何？**

巳三、釋

**由於善不善等法、愛非愛果不如實知故，於自餓、投火、墜高巖等非方便中起方便想，行如是事，以求生天。**

辰二、沙門果增上慢3　巳一、標

**又於六觸處中所有無知，於不如實通達得沙門果中起增上慢。**

巳二、徵

**所以者何？**

巳三、釋

**由實無有於六觸處如實通達智而生增上慢故。**

　　於六觸中所有無知等者：緣起經說：於六觸處如實通達無知。謂眼等根名為六處，觸俱生時名六觸處。若於其時無明相應、無明為緣，便生於行、行緣識等，由是能引生死苦果。若於其時無明不起，爾時與觸俱生六處，雖緣六境，而不生染。彼無明因永滅寂靜，便無緣行、行緣識等，如實通達沙門果證，如是名為於六觸處如實通達。於此所證若未通達，妄自顛倒，謂已通達，是名於六觸處如實通達無知。由是無知，能生沙門果增上慢。

卯二、總結

**當知此中，若生天方便增上慢，若沙門果增上慢，總合此二名增上慢。**

子二、明過患2　丑一、舉五雜染

**如是無明能生五種雜染。謂疑雜染、愛雜染、信解雜染、見雜染、增上慢雜染。**

丑二、別顯等流5　寅一、疑雜染攝

**由疑雜染所雜染故，一切愚夫獲得疑惑，信順於他引趣異路，於現法中，多受苦惱不安隱住。**

寅二、愛雜染攝

**由愛雜染所雜染故，引生後有生老病等一切大苦。**

寅三、信解雜染攝

**由信解雜染所雜染故，或謂無因，或計自在天等不平等因謂為正因，撥無一切士用而住。**

　　或計自在天等不平等因等者：謂計自在、世性、士夫、中間等不平等因，此與計無因者同一過失。撥無一切士用而住，謂無妙行、惡行二業果及異熟故。

寅四、見雜染攝

**由見雜染所雜染故，隨意造作一切惡行，能感當來諸惡趣苦。**

寅五、增上慢雜染攝

**由增上慢雜染所雜染故，令士夫用異果、無果。**

　　令士夫用異果無果者：有果相違，是名異果。唐捐無功，是謂無果。

壬二、指所餘

**復此緣起善巧，如本地分已廣分別；所餘緣起善**[^9]**巧決擇，文不復現。**

**瑜伽師地論科句披尋記卷第五十六**

[^1]: 「八頁」，披尋記原作「七頁」。

[^2]: 「法」，大正作「所」。

[^3]: 大正無「三和合」一句。

[^4]: 「法」，大正作「所」。

[^5]: 「愛」，鉛版等披尋記作「受」，韓清淨原稿作「愛」。

[^6]: 「法」，大正作「所」。

[^7]: 「縛」，大正作「轉」。

[^8]: 「愛」，陵本作「受」，披尋記亦作「受」。（卷七原文為：「無布施、無愛養、無祠祀」）。

[^9]: 「起善」，大正作「善起」。
