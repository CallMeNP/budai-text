# 瑜伽師地論科句披尋記卷第九十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中調伏事總擇攝第五之一**

丁二、毗奈耶事摩怛理迦4　戊一、結前生後

**如是已說素怛纜事摩怛理迦。云何名為毗奈耶事摩怛理迦？**

戊二、釋其得名

**謂即從此四種經外別解脫經，所有廣說摩怛理迦展轉傳來，如來所說、如來所顯、如來所讚，名毗奈耶摩怛理迦。**

　　四種經外別解脫經者：前說四阿笈摩，名事契經。一者、雜阿笈摩，二者、中阿笈摩，三者、長阿笈摩，四者、增一阿笈摩。於此四外，更說別解脫經，名調伏事。

戊三、略說總相2　己一、嗢柁南標

**此毗奈耶摩怛理迦總相少分，我今當說。嗢柁南曰：**

**　利聚攝隨行　逆順能寂靜　遍知信不信　力等為其後**

己二、長行釋9　庚一、利2　辛一、指前相

**如來觀見十種勝利，於毗奈耶中，為諸弟子制立學處。謂攝受僧伽，令僧精懇，乃至廣說。如攝釋分應知其相。**

　　攝受僧伽等者：攝釋分說：攝受於僧者，是總句。令僧精懇者，令離受用欲樂邊故。令僧安樂者，令離受用自苦邊故。乃至廣說為令多人梵行久住，轉得增廣，乃至為諸天人正善開示者，為令聖教長時相續無斷絕故。（陵本八十二卷十三頁6261）如是十種勝利，其相應知。

辛二、釋差別2　壬一、略攝句4　癸一、攝受僧伽

**若能攝受四大姓等正信出家趣非家眾，當知說名攝受僧伽。**

　　若能攝受四大姓等者：剎帝利眾、婆羅門眾、吠舍眾、戍陀羅眾，名四大姓。等言，等取餘有情類。

癸二、令僧精懇2　子一、標說

**如是出家趣非家已，為其宣說有因緣、有出離、有所依、有勇猛、有神變等甚深法教，當知說名令僧精懇。**

子二、指釋

**有因緣等諸句差別，如菩薩地已辯其相。**

　　有因緣等諸句差別等者：菩薩地說：若所說法，得處有因，制立學處，是故此法名有因緣。若所說法，於所受學有毀犯者，施設還淨，是故此法名有出離。若所說法，四依所攝，施設無倒法律正行，是故此法名有所依。若所說法，能正顯示出一切苦[^1]不退還行，是故此法名有勇決。若所說法，作三神變，一切所說終不唐捐，是故此法名有神變。（陵本四十三卷十二頁3513）此應準知。

癸三、令僧安樂2　子一、標列

**由五種相，應知說名令僧安樂。一者、令順道具無所匱乏；二者、令擯異法補特伽羅；三者、令善除遣所生惡作；四者、令善降伏諸煩惱纏；五者、令善永滅隨眠煩惱。**

子二、配釋5　丑一、離自苦邊

**應知此中，最初安樂增上力故，未淨信者令生淨信，已淨信者令其增長。**

丑二、調伏難伏

**第二安樂增上力故，調攝鄙惡補特伽羅。**

丑三、慚愧無悔

**第三安樂增上力故，令慚愧者得安樂住。**

丑四、防現法漏

**第四安樂增上力故，令善防護現法諸漏。**

丑五、害後法漏

**第五安樂增上力故，能令永滅當來諸漏。**

癸四、欲令多人梵行久住乃至廣說

**如是獲得安樂住已，未得入者令易入故，欲令多人梵行久住，乃至廣說，皆應了知。**

壬二、舉要言

**又此一切以要言之，謂正顯示最初攝受、次正攝受；既攝受已，令安樂住。及顯未來未攝受者易入方便。如是名為第二差別。**

庚二、聚2　辛一、出罪聚3　壬一、略標列

**復次，應知略有五種罪聚攝一切罪。何等為五？一者、他勝罪聚，二者、眾餘罪聚，三者、隕**[^2]**墜罪聚，四者、別悔罪聚，五者、惡作罪聚。**

　　一者他勝罪聚等者：謂若毀犯他勝處法，是名他勝罪聚。若所犯罪應可驅擯，是名眾餘罪聚。當墮惡趣，是名隕墜罪聚。應各相對說悔所犯，是名別悔罪聚。由有所犯而生憂悔，是名惡作罪聚。

壬二、明隨應

**集麤不定，如其所應，即入如是諸罪聚中。**

　　集麤不定等者：如下說言：若所犯罪，由有智故，名不積集；或復從他而顯發故，亦不積集。與此相違，非不積集。（陵本一百卷二頁7474）如是應知名集麤罪。又說：諸集麤罪，他勝眾餘方便中犯隕墜惡作，於彼方便及自聚中而得究竟，於隕墜罪諸方便中亦犯惡作。如是應知此不定義。

壬三、簡還淨

**復有四種還淨罪聚。何等為四？謂除他勝，所餘罪聚皆可還淨，故有四種還淨罪聚。最初罪聚雖可還淨，然唯依二補特伽羅，非為一切無有差別皆可還淨。是故他勝，不立一向還淨聚中。**

　　然唯依二補特伽羅等者：謂若初修業者，雖犯他勝，而無猛利纏過失；又雖有犯，而無一念起覆藏心。唯依此二補特伽羅可得還淨。非餘一切犯他勝者，亦有事重過失，亦有猛利無慚無愧諸煩惱纏過失，皆可還淨。如下釋義應知。

辛二、顯過失5　壬一、標

**又若略說，有十五種犯罪過失，遍於一切犯罪聚中，當知建立諸所犯罪。**

壬二、徵

**何等十五？**

壬三、列

**一、事重過失；二、猛利纏過失；三、匱乏不喜足過失；四、他所譏嫌過失；五、無淨信者倍令不信、有淨信者令其變異過失；六、多諸財寶、多諸事業過失；七、染著過失；八、惱他過失；九、發起疾病過失；十、障往善趣沙門過失；十一、於應避護不正避護、不應避護而反避護過失；十二、不應為依反與為依、應與為依而不為依過失；十三、於應恭敬而不恭敬、不應恭敬而反恭敬過失；十四、於應覆藏而不覆藏、不應覆藏而反覆藏過失；十五、於應習近而不習近、不應習近而反習近過失。**

壬四、釋14　癸一、事重過失及猛利纏過失2　子一、唯初過失2　丑一、總標簡

**應知此中，初修業者，於四他勝雖有事重過失，而無猛利纏過失，由彼意樂無勃惡故，謂於沙門無所顧戀。**

丑二、釋彼相2　寅一、明無犯

**若初業者，了知此法能障沙門，為命因緣，亦不違犯。意樂力彊，不唯依事，故彼無犯。制立所犯，要由意樂增彊力故。**

寅二、簡有犯

**若雖有犯，而無一念起覆藏心，彼亦可出，於沙門果仍有堪能。**

子二、具二過失

**其餘一切犯他勝者，亦有事重過失，亦有猛利無慚無愧諸煩惱纏過失。當知彼由二皆重故，成不可出法及不般涅槃法。**

癸二、匱乏不喜足過失

**若衣鉢等世尊開許，應持作淨而受用之。於彼一切悉皆棄捨，或不作淨而輒受用。如是等罪，由依匱乏不喜足過，制立所犯。**

　　於彼一切悉皆棄捨等者：謂於世尊開許衣鉢等物，悉皆棄捨而不受用，如是名有匱乏過失。或不作淨而輒受用，如是名不喜足過失。世尊依此制立所犯。

癸三、他所譏嫌過失

**若非親屬苾芻尼所，受衣、與衣；或共彼等獨在一處；或復非時，諸苾芻僧不同忍許，輒往教授；或除餘時，與諸母邑共道路行。如是等類，當知是名他所譏嫌過失。**

癸四、不信變異過失

**若非威儀入聚落等乞食受用，坐不如法，澡手滌器；或不因請，於其食前輒入他舍；或不觀日**[^3]**，於其食後遊履邑居。如是等類，當知是名無淨信者倍令不信、有淨信者令其變異過失。**

癸五、多諸財寶事業過失

**若有執受金銀等寶，種種品類買賣營為，種蒔林木，畜憍賒耶妙臥具等。當知是名多諸財寶、多諸事業過失。**

癸六、染著過失

**若故泄精；或復執觸母邑手等；或行媒娉，因茲趣入變異染心；或為好故，往親屬所，追求上妙長衣服等。當知是名染著過失。**

　　或為好故等者：謂不安住自所誓受下劣形相、威儀、眾具故。

癸七、惱他過失

**若以無根假異分法毀他苾芻，或作離間人語等事，當知是名惱他過失。**

癸八、發起疾病過失

**若自持羊毛，過三踰繕那；或荷重擔；或上過人樹等。當知是名發起疾病過失。**

癸九、障往善趣沙門過失2　子一、障善趣

**若為破壞和合僧故，勤設勇猛方便事等，當知是名障往善趣過失。**

子二、障沙門

**若作不與自語等事，當知是名障礙沙門過失。**

　　若作不與自語等事者：謂諸賢聖默不與語，又為賢聖之所棄捨，故置等言。由於自所依止增上戒學起諸邪行，故有是事。義如前說應知。（陵本九十四卷六頁7073）

癸十、於應避護不正避護過失

**若有棄擲僧祇臥具，置迥露處，捨而去等；或邪受用等。當知是名於應避護不正避護過失。**

癸十一、不應為依反與為依過失

**若與邪見苾芻、勤策共居住等，為依止等，當知是名不應為依反與為依過失。**

癸十二、於應恭敬而不恭敬過失

**若於尊教輕觸怨咎，怒睛惡視，不恭敬聽受別解脫經等，當知是名於應恭敬而不恭敬過失。**

癸十三、於應護藏不護藏等過失

**若於未受具戒補特伽羅前，宣示實得勝過人法；或復覆藏苾芻所犯麤惡罪等。當知是名於應覆藏而不覆藏、不應覆藏而反覆藏過失。**

癸十四、不應習近而反習近過失

**若有受用不淨非法衣服等事，當知是名不應習近而反習近過失。**

壬五、結

**如是所說十五過失，當知於彼所犯罪中，或有多種、或二、或一。**

庚三、攝2　辛一、標列五法

**復次，略有五法攝毗奈耶。何等為五？一者、性罪，二者、遮罪，三者、制，四者、開，五者、行。**

辛二、別釋其相5　壬一、性罪

**云何性罪？謂性是不善，能為雜染損惱於他，能為雜染損惱於自。雖不遮制，但有現行便往惡趣；雖不遮制，但有現行能障沙門。**

　　云何性罪等者：此中性罪，謂即十種不善業道。或貪、或瞋、或癡為其因緣，由是說言性是不善。

壬二、遮罪

**云何遮罪？謂佛世尊觀彼形相不如法故，或令眾生重正法故，或見所作隨順現行性罪法故，或為隨順護他心故，或見障礙善趣、壽命、沙門性故，而正遮止。若有現行如是等事，說名遮罪。**

壬三、制

**云何名制？謂有所作能往惡趣，或障善趣，或障如法所得利養，或障壽命，或障沙門。如是等類，如來遮制不令現行，故名為制。**

壬四、開

**與此相違，應知名開。**

壬五、行2　癸一、標列三種

**云何名行？謂略有三行。一者、有犯，二者、無犯，三者、還淨。**

癸二、略攝二種3　子一、標列

**如是三種略攝為二。一者、邪行，二者、正行。**

子二、配屬

**應知有犯說名邪行，無犯、還淨說名正行。**

子三、別釋2　丑一、邪行攝2　寅一、總標有犯

**此中云何犯所犯罪？謂於應作而不作故，及加行故；於不應作而反作故，及加行故；犯所犯罪。**

寅二、釋其差別2　卯一、犯所犯罪2　辰一、出因緣3　巳一、標列

**又彼略由四因緣故，犯所犯罪。一、無知故；二、放逸故；三、煩惱盛故；四、輕慢故。**

巳二、隨釋4　午一、由無知

**云何名為由無知故犯所犯罪？謂如有一，於所犯罪不審聽聞、不善領悟，彼無解了、無有覺慧、無所知故，於其所犯起無犯想而犯眾罪。如是名為由無知故，犯所犯罪。**

午二、由放逸

**云何名為由放逸故犯所犯罪？謂如有一，於所犯罪雖復解了，有其覺慧，亦有所知，而住忘念、住不正知；彼由如是不住念故，如無所知而犯眾罪。如是名為由放逸故，犯所犯罪。**

午三、由煩惱盛

**云何名為煩惱盛故犯所犯罪？謂如有一，於其所犯雖復解了，有其覺慧，亦有所知，而彼本性貪瞋癡等極為猛利；彼由猛利貪瞋癡故，雖知是事所不應為，煩惱纏逼不自在故，而犯眾罪。如是名為煩惱盛故，犯所犯罪。**

午四、由輕慢

**云何名為由輕慢故犯所犯罪？謂如有一，於所犯罪雖復解了，有其覺慧，亦有所知，而彼信解極為下劣，無有彊盛宿善因行；由其信解極下劣故，於沙門性、於般涅槃無有顧戀，於佛法僧無敬無憚，無有羞恥，不樂所學；由輕慢故，隨其所欲廣犯眾罪。如是名為由輕慢故，犯所犯罪。**

　　無有彊盛宿善因行者：謂餘生中先不數習善法，無善勝解，於現法中無有善法彊盛種子依附相續故。

巳三、料簡

**當知此中，無知放逸所犯眾罪，是不染汙。由煩惱盛及以輕慢所犯眾罪，是其染汙。**

辰二、辨品類2　巳一、標列

**由五因緣，當知所犯成下中上三品差別。何等為五？一、由自性故；二、由毀犯故；三、由意樂故；四、由事故；五、由積集故。**

巳二、隨釋5　午一、由自性2　未一、辨2　申一、第一義

**由自性者，謂他勝罪聚是上品罪，眾餘罪聚是中品罪，所餘罪聚是下品罪。**

申二、第二義

**復有差別。謂他**[^4]**勝、眾餘是重品罪，隕墜、別悔是中品罪，惡作罪聚是輕品罪。**

未二、結

**如是應知，由自性故，諸所犯罪成下中上三品差別。**

午二、由毀犯

**由毀犯者，謂無知故及放逸故，所犯眾罪是下品罪；煩惱盛故，所犯眾罪是中品罪；由輕慢故，所犯眾罪是上品罪。如是應知由毀犯故，諸所犯罪成下中上三品差別。**

午三、由意樂

**由意樂者，謂由下品貪瞋癡纏所犯眾罪，是下品罪；若由中品，是中品罪；若由上品，是上品罪。如是應知由意樂故，諸所犯罪成下中上三品差別。**

午四、由事故3　未一、標義

**由事故者，謂雖現行相似意樂，而由其事非一類故，應知所犯成下中上三品差別。**

未二、釋相

**如以瞋纏，於傍生趣所有眾生故思殺害，生隕墜罪。即以如是相似瞋纏，或於其人、或人形狀、非父非母故思殺害，生他勝罪，非無間罪。即以如是相似瞋纏，於人、父母故思殺害，生他勝罪及無間罪。**

未三、結成

**如是應知由事別故，諸所犯罪成下中上三品差別。**

　　或人形狀者：謂在母腹中所有眾生應知。

午五、由積集3　未一、成下品罪

**由積集者，謂如有一，或犯一罪，不能如法速疾悔除，或二、或三，乃至或五。如是應知由積集故，成下品罪。**

未二、成中品罪

**從此已後，或犯十罪、或犯二十、或犯三十，乃至或犯可了數罪，不能如法速疾悔除。如是應知由積集故，成中品罪。**

未三、成上品罪

**若所犯罪其數無量，不可了知我今毀犯如是重**[^5]**罪。如是應知由積集故，成上品罪。**

卯二、應作不應作2　辰一、舉應作2　巳一、徵

**云何應作？**

巳二、釋2　午一、釋成犯

**謂若於彼由不作故，及加行故，便成毀犯。**

午二、辨應作3　未一、標列

**此所應作略有五種。一、於村邑所應作事，二、於道場所應作事，三、於善品所應作事。**

未二、指釋

**即此善品所應作事，復有二種。一者、資糧所應作事，二者、清淨所應作事。如是資糧所應作事，如聲聞地說十三種所有資糧。**

　　如聲聞地說十三種所有資糧者：聲聞地說：若自圓滿、若他圓滿、若善法欲、若戒律儀、若根律儀、若於食知量、若初夜後夜常勤修習悎寤瑜伽、若正知而住、若善友性、若聞正法、若思正法、若無障礙、若修惠捨、若沙門莊嚴。如是等法，是名世間及出世間諸離欲道趣向資糧。（陵本二十二卷二頁1892）下釋文中，聞思正法總合為一，由是故說十三種所有資糧。

**如是清淨所應作事，如聲聞地說修作意。**

　　如聲聞地說修作意者：聲聞地說：為證心一境性及斷喜樂，常勤修習四種作意。何等為四？一、調練心作意，二、滋潤心作意，三、生輕安作意，四、淨智見作意。（陵本三十一卷十七頁2602）如彼別釋應知。

未三、隨釋

**又於村**[^6]**邑所應作者，謂或為己衣服等事，入於聚落；或復為於佛法僧事、同梵行事；或為未信令其生信，其已信者倍令增長，入於聚落。**

辰二、翻不應作

**與此相違，所有能障五應作事，如其所應，當知五種不應作事。**

丑二、正行攝2　寅一、無犯2　卯一、徵

**云何無犯？**

卯二、釋3　辰一、標因緣

**謂五因緣令無所犯。**

辰二、辨五相2　巳一、徵

**何等為五？**

巳二、辨5　午一、第一因緣

**謂於根門密護而住，飲食知量，初夜後夜常不睡眠勤修勝行，正知而住。如是名為第一因緣。**

午二、第二因緣

**又於沙門，起其上品精勤顧戀；於其大師、諸有智者同梵行所，起其上品愛樂恭敬；於現行罪，發起猛利增上慚愧。如是名為第二因緣。**

午三、第三因緣

**又少財物、少事、少業，不多怱務。如是名為第三因緣。**

午四、第四因緣

**又住喜足；於犯不犯能善了知；不與道俗交遊縱蕩；專修善品，曾無間隙。如是名為第四因緣。**

午五、第五因緣

**又初修業，癡狂心亂，痛惱所逼。如是名為第五因緣。**

辰三、結不犯

**當知由此五因緣故，從初不犯。**

寅二、還淨3　卯一、徵

**云何還淨？**

卯二、釋2　辰一、總標

**謂如有一，隨所犯罪，即便生起五種惡作。五支所攝不放逸行以為依止，由五種相，除彼所生五種惡作。**

辰二、別辨3　巳一、生五惡作2　午一、徵

**云何生起五種惡作？**

午二、列

**一者、由我毀犯淨戒因緣，於後定當深自懇責，生起惡作；二者、由我毀犯淨戒因緣，定當為他諸天呵責，生起惡作；三者、由我毀犯淨戒因緣，定為大師及諸有智同梵行者當共呵責，生起惡作；四者、由我毀犯淨戒因緣，定遍方維惡名、惡稱、惡聲、惡頌彰顯流布，生起惡作；五者、由我毀犯淨戒因緣，身壞已後，必定當墮諸惡趣中，生起惡作。**

巳二、五不放逸

**五支所攝不放逸行，如菩薩**[^7]**地應知其相。謂前際俱行、後際俱行、中際俱行、初時所作及俱隨行。**

　　五支所攝不放逸行等者：菩薩地說：又諸菩薩住律儀戒，具足成就五支所攝不放逸行。一、前際俱行不放逸行，二、後際俱行不放逸行，三、中際俱行不放逸行，四、先時所作不放逸行，五、俱時隨行不放逸行。（陵本四十卷六頁3270）如彼別釋其相應知。

巳三、除五惡作2　午一、徵

**云何由五種相，除彼所生五種惡作？**

午二、列5　未一、由第一相

**一者、世尊所說正法，皆有因緣，亦有出離，是故所犯容可還淨。由是除遣所生惡作。**

　　皆有因緣亦有出離者：攝異門分說：佛世尊法，有因緣者，謂有緣起，制立一切所學處故。有出離者，謂有犯已，制立如法還出離故。（陵本八十三卷七頁6295）其義應知。

未二、由第二相

**二者、由彼無知、放逸、煩惱熾盛及以輕慢犯所犯罪，即此無知乃至輕慢，我已斷滅；所有正智乃至尊敬，我已生起。由是除遣所生惡作。**

未三、由第三相

**三者、當來無犯意樂，我已生起。由是除遣所生惡作。**

未四、由第四相

**四者、我已於諸有智同梵行所發露悔滅。由是除遣所生惡作。**

未五、由第五相

**五者、我於佛善說法毗奈耶中既出家已，雖越學處而能悔滅，極為善哉。然薄伽梵，以無量門呵毀所起相續惡作為蓋、為障，我今於彼多住堅執，不能除遣，非極善哉。了知此已，由是除遣所生惡作。**

卯三、結

**如是名為所犯還淨。**

庚四、隨行2　辛一、標列

**復次，應知略有五毗奈耶所隨行法，依毗奈耶勤學苾芻，隨行於彼。云何為五？一者、安住，二者、居處，三者、所依，四者、受用，五者、羯磨。**

辛二、隨釋5　壬一、安住2　癸一、徵

**云何安住？**

癸二、釋4　子一、標

**謂依毗奈耶勤學苾芻，應當安住五種想住。**

子二、徵

**何等為五？**

子三、列5　丑一、住牢獄想

**一者、若入聚落，應當安住入牢獄想。**

丑二、住沙門想2　寅一、標

**二者、若在道場，常當於己**[^8]**住沙門想。**

寅二、釋

**應知此中沙門想者，謂我於今色形別異，棄捨俗相，我已受持壞色等事。廣說如經，審諦觀察二十二處。**

　　審諦觀察二十二處者：修所成地說：於四處所，以二十二相應善觀察。謂自誓受下劣行相、威儀、眾具；又自誓受禁制尸羅；又自誓受精勤無間修習善法。乃至廣說乃得名為出家之想及沙門想。（陵本二十卷十三頁1755）其義應知。

丑三、住療病想

**三者、若飲食時，常當安住為療病想。**

丑四、住盲聾等想

**四者、若處遠離，於眼所識色、耳所識聲等，應住盲聾瘖瘂等想。**

丑五、住驚怖想

**五者、若寢息時，當起難保曠野林中驚怖鹿想。**

子四、結

**依毗奈耶勤學苾芻，常當安住是五想住。於此想住既安住已，雖現受用堪為國王所受衣服、飲食、臥具，而不墮受欲樂行邊。**

壬二、居處2　癸一、徵

**云何居處？**

癸二、釋2　子一、標列

**謂五居處。一、苾芻居處，二、苾芻尼居處，三、外道居處，四、雜染居處，五、無雜染居處。**

子二、隨釋2　丑一、釋差別2　寅一、前三居處

**苾芻居處者，謂於是處，有諸苾芻下中上座之所居止。苾芻尼居處者，謂於是處，有苾芻尼如前三種之所居止。外道居處者，謂於是處，種種外道之所居止，謂離繫、淨命、波輸鉢多，如是等類。**

寅二、後二居處2　卯一、出二種

**雜染居處者，謂於是處，一切羯磨皆不施設，或但施設一分羯磨。無雜染居處者，謂於是處，具足施設一切羯磨。**

卯二、明安立

**又無雜染苾芻居處，應知眾會安立整肅；若有雜染苾芻居處，應知眾會安立混雜。**

丑二、簡思擇4　寅一、於雜染居處

**諸有愛樂所學苾芻，於有雜染苾芻居處，應故思擇棄捨利養、棄捨恭敬，不應止住。除有危難，暫時依附；或行道路，暫時止息；或為拔彼諸苾芻眾出不善處，安置善處。**

寅二、於苾芻尼居處

**於苾芻尼眾所居處，不應止住。除如前說三種因緣。**

寅三、於外道居處

**外道居處，當知亦爾。**

　　除如前說三種因緣者：謂如前說：除有危難，暫時依附；或行道路，暫時止息；或為拔彼諸苾芻眾出不善處，安置善處。是名三種因緣。於苾芻尼眾所居處，一向不應止住，是故除之。

寅四、於無雜染居處2　卯一、懷羈旅想

**於無雜染苾芻居處，雖正思擇盡壽止住，而應常懷羈旅之想。**

卯二、懷慮恐想

**若有苾芻，雖住如是諸所居處，應懷種種慮恐處想。雖住如是無譏嫌處，而常慮恐為諸有智同梵行者之所譏嫌。**

壬三、所依2　癸一、徵

**云何所依？**

癸二、釋5　子一、標

**謂五所依。**

子二、徵

**何等為五？**

子三、列

**一、村田所依，二、居處所依，三、補特伽羅所依，四、諸衣服等資具所依，五、威儀所依。**

子四、釋5　丑一、村田所依

**若依村、城、地方分所而得安住，應知是名村田所依。**

丑二、居處所依

**若依園林、或諸寺院經行處等而得安住，應知是名居處所依。**

丑三、補特伽羅所依

**若依施主、軌範、親教、諫誨、憶念、教授、教誡、說正法者而得安住，應知是名補特伽羅所依。**

丑四、資具所依

**若依順道，或麤、或妙，隨所獲得衣服、飲食、病緣醫藥、資身眾具而得安住，應知是名諸衣服等資具所依。**

丑五、威儀所依

**若依是處，於時時間，身四威儀如其所樂得安樂住，應知是名威儀所依。**

子五、結

**若依如是所依而住，終不為其苦惱非聖無義所引困弊匪宜損害自己。**

　　苦惱非聖無義所引等者：聲聞地說：若心作用，諸相所作；思慕躁擾，尋思所作；恆不寂靜，隨煩惱所作；由是令心苦惱而住。是故如是諸相、尋思及隨煩惱，是苦非聖，能引無義。令心散動、令心躁擾、令心染汙。（陵本三十二卷四頁2622）此應準釋。

壬四、受用2　癸一、徵

**云何受用？**

癸二、釋3　子一、總標

**謂有五種不淨受用，及有五種清淨受用。**

子二、別辨2　丑一、舉不淨2　寅一、出五種

**云何五種不淨受用？一者、受用窣堵波物。非遭重病，設遭重病有餘方計。二者、受用諸僧祇物。非僧授與，非墮鉢中，非彼分攝。**

　　非墮鉢中非彼分攝者：下說：若物已置在於鉢內，當知此物名墮鉢中。若物雖未置於鉢中，而將欲置，當知此物名鉢所攝。今翻彼義應知。

**三者、受用他別人物。不從彼得，非彼所許，隨意受用。四者、受用非委信物。謂非委信補特伽羅，一切所有不應受用。五者、受用諸便穢等所染汙物。或由習近減諸善法，增不善法；或習近時，令諸世間生起譏訶，令諸世間共所厭賤，未生信者令倍不信，已生信者令其變異。**

寅二、結應離

**是名五種不淨受用，於毗奈耶勤學苾芻，應當遠離。**

丑二、翻清淨

**與此相違，應知五種清淨受用，於毗奈耶勤學苾芻，應當受用。**

子三、總結

**如是遠離不淨受用，於淨受用隨行苾芻，能善酬報所有信施。**

壬五、羯磨6　癸一、徵

**云何羯磨？**

癸二、標

**謂一切羯磨略有四種。**

癸三、列

**一者、單白羯磨，二者、白二羯磨，三者、白四羯磨，四者、三語羯磨。**

癸四、釋2　子一、出依處2　丑一、標列

**此四羯磨，略有二事為所依處。一、有情數事為所依處，二、無情數事為所依處。**

丑二、隨釋2　寅一、有情數事為所依處2　卯一、舉事

**有情數事為所依處者，謂出家羯磨，若受具足羯磨，若補特伽羅同意羯磨，若出罪羯磨，若舉羯磨，若擯羯磨，若兩安居受十**[^9]**、二十、四十夜等所有羯磨。**

卯二、結名

**如是或為攝受有情，或為折伏有情，施設羯磨，是名有情數事為所依處羯磨。**

寅二、無情數事為所依處2　卯一、舉事

**無情數事為所依處者，謂受持衣**[^10]**鉢羯磨，若持羯絺那衣護衣不捨羯磨，若結界羯磨，若淨稻穀同意羯磨。**

卯二、結名

**如是等類所有羯磨，當知是名無情數事為所依處羯磨。**

子二、辨所作2　丑一、出差別

**又此羯磨，當知或有二眾所作，或有四眾所作，或有十眾所作，或有二十眾所作，或有四十眾所作，或有合眾所作。**

丑二、釋彼相6　寅一、二眾所作

**二眾所作者，謂一苾芻，對一苾芻三說別悔羯磨，發露悔除或隕墜罪、或惡作罪等。**

寅二、四眾所作

**四眾所作者，謂如有一犯麤罪已，於四人前發露悔除羯磨。**

寅三、十眾所作

**十眾所作者，謂受具足羯磨。**

寅四、二十眾所作

**二十眾所作者，謂出苾芻眾餘罪羯磨，及苾芻尼受具足羯磨。**

寅五、四十眾所作

**四十眾所作者，謂出苾芻尼眾餘罪羯磨。**

寅六、合眾所作

**合眾所作者，謂增長羯磨，若恣舉羯磨，或餘所有種類羯磨。**

癸五、指

**是四羯磨，由事差別成無量種。廣說應知如毗奈耶摩怛理迦。**

癸六、結

**如是解了所有羯磨，於毗奈耶勤學苾芻隨羯磨行，於所犯罪而得善巧，於罪出離亦得善巧。避護自身，令得清淨，離諸罪過。**

庚五、逆順2　辛一、總標

**復次，於毗奈耶勤學苾芻，應知有五違逆學法，應當遠離；復有五種隨順學法，應當受持。**

辛二、別辨2　壬一、舉違逆4　癸一、徵

**云何為五違逆學法？**

癸二、列

**一者、障礙，二者、像似正法，三者、惡友，四者、愚戇煩惱熾盛，五者、宿世資糧其力薄弱。**

癸三、釋5　子一、障礙4　丑一、徵

**云何障礙？**

丑二、標

**謂有五障。**

丑三、列

**一、增上戒障，二、增上心障，三、增上慧障，四、往善趣障，五、利養壽命所作事障。**

丑四、釋5　寅一、增上戒障

**云何名為增上戒障？謂如有一，或是奴婢，或是獲得，或有所言，廣說一切障出家法而與相應，如是名為增上戒障。**

　　或是奴婢等者：決擇分說不自在障，能障出家。謂父母等所不聽許，若諸僮僕，若王大臣，他所劫掠，若他所得，若有辯答，如是等。（陵本六十八卷十三頁5414）此應準知。

寅二、增上心障

**云何名為增上心障？有十一障，當知名為增上心障。謂數與眾會為初，處分居處為後。**

　　有十一障等者：此說內障應知。聲聞地說：多與眾會，樂著事業，樂著語言，樂著睡眠，樂著諠眾，樂相雜住，樂著戲論，樂自恃舉、掉亂、放逸，居止非處。（陵本二十五卷十一頁2114）如是一切，總說十一，是名內障。

寅三、增上慧障

**云何名為增上慧障？謂於正法及說法師不起恭敬，陵懱正法及說法師，輕賤自己，於法慳吝，障他正法，令背正法、毀謗正法。如是等類，當知皆名增上慧障。**

寅四、往善趣障

**云何名為往善趣障？謂如有一，惡欲、邪見、多諸忿恨，乃至廣說。如是色類順諸惡趣受學轉法，當知是名順惡趣障。**

寅五、利養壽命所作事障2　卯一、辨三種3　辰一、利養障

**利養障者，謂隨所行，令未信者更增不信，其已信者能令改變，不樂功德，不時時中精勤修習施福業事，不樂為他引攝所有利益安樂，如是等類。**

辰二、壽命障

**壽命障者，謂不謹慎遠避惡象，廣說乃至不善遠離有災有疫諸惡國土；又不遠離諸因諸緣，未盡壽量能令夭歿，如是等類。**

辰三、所作事障

**所作事障者，謂能障礙營衣鉢等所有事業。**

卯二、結總攝

**如是一切，總攝為一，應知說名利養壽命所作事障。**

子二、像似正法3　丑一、徵

**云何名為像似正法？**

丑二、釋2　寅一、略舉二種2　卯一、標列

**謂略有二種像似正法。一、似教正法，二、似行正法。**

卯二、隨釋2　辰一、似教正法

**若於非法生是法想，顯示非法以為是法，令他於中生正法想，如是法教實故、諦故，非是正法，而復像似正法顯現，是故名為似教正法。**

辰二、似行正法

**若廣為他如是宣說，令他受學，亦自修行，妄起法想，習諸邪行，而自憍慢，稱言我能修是正行，應知是名似行正法。**

寅二、廣說差別2　卯一、嗢柁南標

**為廣宣說像似正法，復說中間嗢柁南曰：**

**　初法等五種　次根等諸見　非處惡作等　後暴惡戒等**

卯二、長行釋4　辰一、法等五種5　巳一、由妄安置相似文句

**諸以如來所說法教相似文句，於諸經中安置偽經，於諸律中安置偽律，如是名為像似正法。**

巳二、由妄增減無常等義

**又由增益或損減見，增益虛事，損減實事。由此方便，於無常等種種義門，廣為他人宣說開示，如是如是自他習行，如是亦名像似正法。**

巳三、由邪分別補特伽羅

**又於宣說補特伽羅所有經典，邪取分別說有真實補特伽羅，如是亦名像似正法。**

巳四、由說實有諸假有法

**又於種種假有法中，宣說開示為實有性，如是亦名像似正法。**

巳五、由妄分別究竟涅槃

**又於遠離一切戲論究竟涅槃，分別為有、或為非有，說為有性、或非有性，如是亦名像似正法。**

辰二、根等諸見3　巳一、由增益見4　午一、不視色等

**又有一類補特伽羅，作如是說：世尊宣示稱揚讚歎密護根門，由是因緣，寧不視色，乃至於法不以意思。而不繫念觀視眾色，乃至以意思惟諸法，如是亦名像似正法。**

午二、都無毀讚

**又聞世尊宣示稱歎簡靜而住，便作是言：寧無咎責，不測量他。於應毀者而不呵毀，於應讚者亦不稱讚，而不有所呵毀稱讚，如是亦名像似正法。**

午三、都無言說

**又聞世尊宣示稱歎和氣軟語，便作是言：受默然戒，都無言說，為極善哉。如是亦名像似正法。**

午四、習諸苦行2　未一、斷食露體

**又聞世尊宣示稱歎節量衣食，便作是言：斷食而住，露體而行，最為妙善。如是亦名像似正法。**

未二、閑居無修

**又聞世尊宣示稱歎離諠雜住，息諸言說及以事業，便作是言：棄捨臥具，寂靜閑居，無所修習，為極美妙。如是亦名像似正法。**

巳二、由惡取執3　午一、執唯一識馳流生死

**又聞佛說：心將導世間，心營造一切，隨心所生起，皆自在而轉。於如是等諸經義趣不如實知，或有一類由惡取執，作如是言：唯有一識馳流生死，無二無別。如是亦名像似正法。**

午二、執受諸欲不足為障

**又聞佛許持戒士夫補特伽羅，受百味食、百千衣服障道妙欲，設此品類正受用時，亦不為障。或有一類由惡取執，作如是言：世尊所說障道諸欲，若有習近，不足為障。如是亦名像似正法。**

午三、執阿羅漢死後無覺

**又聞佛說：諸阿羅漢於現法中，於食、言說、蘊、界、處等，不捨不取，不如實知。便作是說：如我解佛所說法者，阿羅漢僧於其死後無所覺了。如是亦名像似正法。**

　　又聞佛說諸阿羅漢等者：攝事分說：若有說言：諸阿羅漢於現法中，於食、物務、蘊、界、處等，若順不順不如實知，言阿羅漢不順。不順是不如理虛妄分別，非阿羅漢現法不順。所以者何？彼於食、物務、蘊、界、處等現可見故。由此因緣，諸阿羅漢於其滅後不順諸行，不了執著。是故世尊言阿羅漢是不順者，定是密語。當知此是似正法見。（陵本八十八卷十九頁6691）此中道理，如彼廣釋應知。

巳三、由不實知2　午一、於二諦理

**復有一類，不如實知世俗、勝義二諦道理，違二諦理，作如是言：諸蘊無我，云何無我造作諸業，令我觸證。應知亦名像似正法。**

午二、於修止觀

**復有一類，本性愚癡，多行謗毀。彼於九種內正住心不如實知，於諦觀行、念住觀行不如實知。由不知故，為他宣說：唯信解作意是奢摩他品，唯信解作意是毗鉢舍那品，唯信解作意能得究竟。自亦習行如是相行。當知亦名像似正法。**

　　唯信解作意等者：信解作意聞思所成，彼以聞思為究竟故。為他宣說，自亦習行如是相行，而不修習奢摩他、毗鉢舍那，是故名為像似正法。

辰三、非處惡作等6　巳一、都不思惟

**復有一類，非處惡作，而不思惟。當知亦名像似正法。**

　　非處惡作而不思惟等者：於不應作諸惡作中，浪作惡作，而不依義思惟諸法，是故亦名像似正法。

巳二、樂著僧事

**復有一類，於其讀誦、觀行、作意皆有堪能，而樂僧事，亦於其中見勝功德，為他宣說。當知亦名像似正法。**

巳三、見施為勝

**復有一類，於戒、於修有所堪能，而於惠施見勝功德。遊歷諸方，於自禁戒所遮止處，多有毀犯，集諸財物奉佛法僧。當知亦名像似正法。**

巳四、聞為究竟

**復有一類，於善說法毗奈耶中既出家已，展轉相引，專以聽聞為其究竟。當知亦名像似正法。**

巳五、捨莊嚴法

**復有一類，見諸苾芻大族大福，多獲衣等所有利養，捨少欲等而往其所，恭敬敘慰現親誨喻，令新苾芻邪心動作。當知亦名像似正法。**

巳六、樂順世間

**復有一類，棄捨如來所說甚深空性相應所有經典，專樂習學隨順世間文章呪術，而不自察懷聰明慢，又欲令他知己聰敏。當知亦名像似正法。**

辰四、暴惡戒等5　巳一、作不饒益

**復有一類，折伏暴惡及諸犯戒，為欲於彼暴惡犯戒作不饒益，發起惡思。當知亦名像似正法。**

巳二、詐現威儀

**復有一類，搆集種種矯詐威儀。當知亦名像似正法。**

巳三、因獲利養

**復有一類，以解世間文章呪術，多求多獲所有利養。當知亦名像似正法。**

巳四、作有罪福

**復有一類，損惱於他，以其非法積聚財寶，作有罪福。當知亦名像似正法。**

巳五、開顯無義

**又即於彼能引無義像似正法，以諸因緣開示建立。當知亦名像似正法。**

丑三、結

**如是一切像似正法，應知皆是違逆學法。**

子三、惡友2　丑一、指廣說

**惡友性相，廣說應知如聲聞地及菩薩地。**

丑二、明略說

**又略說者，若於放逸、或於惡行、或於下劣諸善功德而相勸勵，應知是類總名惡友。**

子四、愚戇煩惱熾盛

**若諸昧劣愚癡種類所有猛利長時煩惱，是名愚戇煩惱熾盛。**

子五、宿世資糧其力薄弱

**若於宿世信等善法不修習故，於現法中信等微弱，雖極精懇，然無力能即於現法獲得涅槃。當知是名宿世資糧有所闕故，於現法中其力薄弱。**

癸四、結

**是名五種違逆學法。**

壬二、翻隨順2　癸一、例相違

**與此相違，應知五種隨順學法，成就彼故，於毗奈耶勤學苾芻，能正修集一切所學。**

癸二、廣隨順3　子一、標

**成就如是隨順法者，復有五法能防戒蘊。**

子二、列

**一、正出家，二、善請問，三、審觀察，四、修對治，五、任持信。**

子三、釋2　丑一、釋五法5　寅一、正出家

**不厄於債而求出家，如前廣說，唯求涅槃、愛樂所學而求出家。當知如是名正出家。**

　　不厄於債而求出家等者：如前聲聞地說：或為債主所逼迫故，或為怖畏所逼迫故，或不活畏所逼迫故。非為自調伏、非為自寂靜、非為自涅槃、非為沙門性、非為婆羅門性而求出家。（陵本二十一卷十一頁1849）如是等類，是名廣說。當知彼於善說毗奈耶中暫得出家，非正出家。

寅二、善請問

**既出家已，於犯、無犯及還淨中，若有苾芻持經律論，其所未了躬往請決，彼便開曉。當知如是名善請問。**

寅三、審觀察

**於自尸羅三時觀察，或初日分、或中日分、或後日分。若見無犯，便生歡喜，晝夜精勤隨學而住；若見有犯，即便速疾如法悔除。當知如是名審觀察。**

寅四、修對治

**於時時間，初夜、後夜、或晝日分，思惟、修習所有貪等煩惱對治，非唯聽聞尸羅言教便生喜足。當知如是名修對治。**

寅五、任持信

**深信有犯當不愛果，深信無犯當來愛果。當知如是名任持信。**

丑二、釋防護2　寅一、出無犯

**又正出家為所依止，作餘四事。由正請問，終不毀犯無知故犯；由審觀察，終不毀犯放逸故犯；由修對治，終不毀犯煩惱熾盛故有所犯；由任持信，終不毀犯輕慢故犯。**

寅二、結能防

**依止如是五種法故，能防戒蘊，名善防護。**

庚六、能寂靜4　辛一、標

**復次，於毗奈耶勤學苾芻，由有五種寂靜法故，能滅諸惡。**

辛二、徵

**云何為五？**

辛三、列

**一者、柔和易可共住，二者、斷，三者、斷支，四者、敬事，五者、滅諍。**

辛四、釋2　壬一、出種類5　癸一、柔和易可共住

**何等柔和易可共住？謂如經說，略有六種可愛樂法。**

癸二、斷

**何等為斷？謂諸人天所有四輪。**

癸三、斷支

**何等斷支？謂五斷支。**

癸四、敬事

**何等敬事？謂敬事大師，廣說乃至無有放逸。**

癸五、滅諍

**何等滅諍？謂七滅諍法。**

壬二、廣彼相5　癸一、六可愛法2　子一、舉不可愛

**當知此中，由依身等，於同梵行現行非愛；又於僧祇共有財物不平受用；又有戒、見不同分法。由依此故，難可共住，性不柔和，心常展轉互相輕**[^11]**構。如是名為可愛樂法之所對治。**

子二、建立可愛2　丑一、例相違2　寅一、總標

**與此相違，由其白品三種因緣，當知即是建立六種可愛樂法。**

寅二、配屬

**由其第一，建立三種；由其第二，建立第四；由其第三，建立第五及以第六。**

　　由其第一建立三種等者：現行慈愍身語意業，是名三種。平等受用共有財物，是名第四。同戒、同見，是名第五及以第六。如是六種，可樂、可愛、可重，無有違諍，是名六種可愛樂法。

丑二、別釋相2　寅一、釋六法4　卯一、身等諸業

**又於此中，所有令他獲得可愛利益安樂正現在前身等諸業，名慈善友。**

卯二、平等受用2　辰一、明受用4　巳一、如法利養

**若物可令清淨受用，此物名為如法利養。**

巳二、如法所得

**若物不依邪命非法方便獲得，此物名為如法所得。**

巳三、名墮鉢中

**若物已置在於鉢內，當知此物名墮鉢中。**

巳四、名鉢所攝

**若物雖未置於鉢中，而將欲置，當知此物名鉢所攝。**

辰二、顯平等

**若所受食不偏精妙，亦不偏多，共食所食，顯露而食，不私密食，乃至唯有可充腹食亦共分布，終不故思隱障處食，亦不閉門而有所食，恐他饑乏來至希求不得分給，當知是名平等受用。**

卯三、戒同分法

**聖所愛戒差別分別，如攝異門應知其相。**

　　如攝異門應知其相者：攝異門說尸羅差別，如彼廣釋應知。（陵本八十三卷八頁6297）

卯四、見同分法

**出世正見差別分別，即攝事分應知其相。**

寅二、釋可樂2　卯一、標列差別2　辰一、可樂相

**又由二相成可樂性。一、體彼有德而尊重故；二、荷彼有恩而慰意故。**

辰二、可樂性

**又可樂性有二差別。一者、未生令其得生；二者、生已當倍增廣。**

卯二、廣釋其相3　辰一、尊重增上

**應知此中，尊重增上，謂體彼有德。**

辰二、慰意增上

**慰意增上，謂財法二攝。**

辰三、彼二增上5　巳一、善和合

**彼二增上，謂善和合。**

巳二、無擾惱

**和合增上，謂心無擾惱。**

巳三、無違

**遠離貪等所有擾惱，名曰無違。**

巳四、無諍

**和合方便共為一事，名曰無諍。**

巳五、一趣性

**和同水乳，名一趣性。**

癸二、人天四輪3　子一、標建立

**又處所圓滿、教導圓滿、正行圓滿、資糧圓滿為所依止，應知建立人天四輪。**

子二、辨圓滿4　丑一、處所圓滿

**五種妙好所住方處，名處所圓滿。廣說應知如聲聞地。**

　　五種妙好所住方處等者：聲聞地說：處所圓滿復有五種，乃至廣說。（陵本三十卷六頁2502）如彼廣釋應知。

丑二、教導圓滿

**正士善友，名教導圓滿。廣說應知如聲聞地及菩薩地。**

　　正士善友等者：聲聞地說：八因緣故，應知一切種圓滿善友性。（陵本二十五卷一頁2069）菩薩地說：成就幾相，能為善友？乃至廣說。（陵本四十四卷六頁3560）如彼廣釋應知。

丑三、正行圓滿3　寅一、標

**由五種相自發正願，名正行圓滿。**

寅二、徵

**何等為五？**

寅三、列

**一、於正教授能敬順取；二、行無違逆；三、如實自顯；四、其教授師，隨所獲得精麤衣服、飲食、臥具，便生喜足；五、無間、殷重二種加行，樂斷樂修，乃至修習四種苾芻愛取對治。**

　　修習四種苾芻愛取對治者：謂四聖種應知。如其次第，能治四種希求愛故。四種希求愛者，謂衣服愛、飲食愛、臥具愛、有無有愛。聞所成地別釋其相應知。（陵本十四卷十頁1213）

丑四、資糧圓滿2　寅一、標

**又宿所作福補特伽羅，宿世善根增上力故，應知有五相果勝利。**

寅二、釋5　卯一、第一勝利3　辰一、標列

**謂宿所作福增上力故，安住二種可愛果報。一、內，二、外。**

辰二、隨釋2　巳一、內可愛果報

**內可愛果報者，謂長壽久住、妙色端嚴、無病、少惱、非僕、非女、非半擇迦、智慧猛利、發言威肅、具大宗葉。**

巳二、外可愛果報

**外可愛果報者，謂生富貴家，如經廣說大富、大翼、有大侍衛。**

辰三、總結

**是名第一宿所作福相果勝利。**

卯二、第二勝利3　辰一、標

**又宿所作福增上力故，得善安住，非諸魍魎、藥叉、非人、守宅神等能為障礙。**

辰二、釋

**謂於財位不作障礙，或於壽命不作障礙。**

辰三、結

**是名第二宿所作福相果勝利。**

卯三、第三勝利

**又宿所作福增上力故，性於善法心能趣入，修習無怠。是名第三宿所作福相果勝利。**

卯四、第四勝利

**又宿所作福增上力故，性於惡行深自懇愧，雖作惡已，時時發起猛利悔心。由此因緣，令已作惡現在微劣，於當來惡能永遠離。是名第四宿所作福相果勝利。**

卯五、第五勝利

**又宿所作福增上力故，一切事業方便加行意趣技**[^12]**能展轉昌盛，凡所施為無不敬順，少用功力，多有成辦。是名第五宿所作福相果勝利。**

子三、結具足

**如是四種天上諸天、人中諸人所有止觀勝妙車輪，隨有所闕，其車不轉。**

　　如是四種等者：四種圓滿，於人天中譬如勝妙車輪。以此為依，能令止觀對治道轉，隨闕一種，其車不轉。

癸三、五種斷支

**又依應所得義深生信解，於師長前如實自顯，身有勇悍，心有勇悍，堪能領解善說、惡說所有法義。如其次第，應知建立五種斷支。隨闕一支，斷不成辦。**

癸四、敬事大師等2　子一、辨七事2　丑一、辨2　寅一、出差別2　卯一、敬事4　辰一、敬事大師

**又於最初，應當勉勵敬事大師。謂能宣說增上戒學、增上心學、增上慧學所有法教。**

辰二、敬所說法

**次應敬事其所說法。**

辰三、敬事學處

**次修習法隨法行時，應當敬事依增上戒與毗奈耶相應學處。**

辰四、敬事教誡教授

**次應敬事依增上心及增上慧教誡教授。**

卯二、供養2　辰一、標

**於時時間，修財供養及法供養。**

辰二、釋

**應知此中財法供養，謂同居止及同受用。**

寅二、明修次

**次於靜慮修三摩地。從此無間，隨無愛味通達諦理，永盡諸漏，無有放逸。**

丑二、結

**如是七種敬事差別，次第應知。**

子二、攝三相

**又由三相，應知敬事。由能體彼功德勝利，故起尊重；隨所體悉，以身語意三種正行而修恭敬；復設種種幢旛蓋等而為供養。**

癸五、七滅諍法2　子一、別辨相4　丑一、他舉諍事攝2　寅一、願出所犯除滅

**有諸同梵行者，舉餘同梵行者所犯眾罪，即於現前四目相對，而以其實，不以非實，乃至廣說。彼於未了正解了時，便更無犯；更無犯故，是諸苾芻，由見聞疑，不應重舉前所犯事，如是諍事便得除滅。**

寅二、施與清淨除滅2　卯一、由離惡作

**有諸苾芻，見餘苾芻犯罪時節，別於後時，彼犯罪者忘自所犯，其見犯者記彼所犯，便舉是事，問言：汝憶自所犯不？彼乃答言：我都不憶。彼既不憶，不可自悔妄言我憶，非無悔言能離惡作。既被他舉，故信順他，應從眾僧求乞憶念毗奈耶想，及以清淨。爾時眾僧信諸苾芻，與彼清淨，彼犯罪者得離惡作，是諸苾芻，不應重舉前所犯事，如是諍事便得除滅。**

　　非無悔言能離惡作者：謂若犯惡作罪，應對於他發露悔除，能離惡作，非無如法悔言能離惡作故。

卯二、由不成犯

**復有苾芻，由顛狂故，現行眾多非沙門法、不隨順法，彼由此事，故不成犯。復有一類無知苾芻，謂彼成犯，非處舉發。有諸苾芻，為防未來教示憶念，令得自心，還從眾僧求乞不癡毗奈耶想，及以清淨。彼聞是已，即便求乞。爾時眾僧，應斷如是補特伽羅不成於犯，僧和合住，唱與清淨。無知苾芻既聞是已，不復重舉前所犯事，如是諍事便得除滅。**

　　教示憶念令得自心者：謂由教示憶念，令彼自心不為狂亂之所覆蔽故。

丑二、互疑諍事攝2　寅一、尋求自性除滅

**復有苾芻，於眾僧中舉苾芻罪，其能舉者起有犯想，彼所舉者起無犯想。由無犯想，便自稱言：我無所犯。能舉者云：長老豈不曾作如是如是事耶？彼遂誠言：我不曾作。能舉復云：彼先已犯，今得舉發猶不了故，仍言不犯。爾時眾僧，便為尋求事之自性為犯不犯，待得實已，當如法斷，如是諍事便得除滅。**

寅二、請決所疑除滅

**有異住處眾多苾芻，於所犯罪互生疑諍，或言有犯，或言無犯，或言是重，或言是輕。有別住處眾數過前，或望彼眾，此多慧解，受持三藏。彼應就此請決所疑，令到究竟，如是諍事便得除滅。**

丑三、自舉諍事攝

**復有苾芻，既犯罪已，自惡作纏之所激發，遂成憂悴，慮他舉發，便如法悔，由此一切諍事除滅。**

丑四、互舉諍事攝

**有多苾芻，互相舉罪，各為憍慢之所執持，不欲展轉相對發露，專事離散，二部別居，各作是言：彼既不肯來對我眾發露悔滅，我等何為輒就彼眾發露悔滅。彼此部中，各應推一有智眾首，共稟所言補特伽羅，同往他眾，許其發露悔滅所犯，如是諍事便得除滅。**

子二、略攝類2　丑一、總標

**如是諍事略有四種，應知除滅亦有四種。**

丑二、別辨2　寅一、諍事

**云何名為四種諍事？一者、他舉諍事，二者、互疑諍事，三者、自舉諍事，四者、互舉諍事。**

寅二、除滅

**何等復名四種除滅？一者、願出所犯除滅，二者、施與清淨除滅，三者、許求實性除滅，四者、各各發露除滅。**

**瑜伽師地論科句披尋記卷第九十九**

[^1]: 「出一切苦」，披尋記原作「一切苦」。卷四十三原文作「出一切苦」。

[^2]: 「隕」，大正作「損」。

[^3]: 「日」，大正作「白」。

[^4]: 「他」，大正作「彼」。

[^5]: 「重」，大正作「量」。

[^6]: 「村」，大正、陵本作「城」。

[^7]: 「菩薩」，大正、陵本作「聲聞」。

[^8]: 「己」，陵本作「已」。

[^9]: 「十」，大正作「七」。

[^10]: 「衣」，大正作「依」。

[^11]: 「輕」，大正作「經」。

[^12]: 「技」，大正作「伎」。
