# 瑜伽師地論科句披尋記卷第八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中有尋有伺等三地之五**

己五、雜染施設建立2　庚一、徵

**復次，云何雜染施設建立？**

庚二、釋2　辛一、顯雜染4　壬一、標

**謂由三種雜染應知。**

壬二、徵

**何等為三？**

壬三、列

**一、煩惱雜染，二、業雜染，三、生雜染。**

　　雜染施設建立等者：諸有漏法皆名雜染。漏即煩惱，能雜染他，故名雜染。一切凡夫若業若生，由與煩惱俱行，為煩惱之所雜染，是故亦得有漏及雜染名。依是建立三種雜染。由是道理，當知已得轉依菩薩不捨諸行，不名雜染，由無煩惱所隨眠故。

壬四、釋3　癸一、煩惱雜染2　子一、徵

**煩惱雜染云何？**

子二、釋2　丑一、標列2　寅一、嗢柁南

**嗢柁南曰：**

**　自性若分別　因位及與門　上品顛倒攝　差別諸過患**

寅二、長行

**當知煩惱雜染，由自性故，分別故，因故，位故，門故，上品故，顛倒攝故，差別故，過患**[^1]**故，解釋應知。**

丑二、隨釋9　寅一、煩惱自性

**煩惱自性者，謂若法生時，其相自然不寂靜起；由彼起故，不寂靜行相續而轉，是名略說煩惱自性。**

　　煩惱自性等者：煩惱即不寂靜之異名。煩惱生時，相不寂靜；不待餘因，名自然起。由此為先，令彼身心於此後時不寂靜轉，是名不寂靜行相續而轉。如是煩惱自不寂靜[^2]，及能令他不寂靜轉，總說名為煩惱自性。

寅二、煩惱分別2　卯一、明種別11　辰一、一種

**煩惱分別者，或立一種。謂由煩惱雜染義故。**

　　或立一種等者：由彼煩惱是一切雜染根本，及一切煩惱皆唯雜染所攝；即以此義總立一種。

辰二、二種

**或分二種。謂見道所斷、修道所斷。**

　　或分二種等者：謂薩迦耶等五見，及依彼見起貪、瞋、慢，若相應無明，若於諸諦不共無明，於諦疑等，是名見道所斷煩惱。如下決擇分說。（陵本六十六卷十八頁5307）除先所說見斷煩惱，所餘一切俱生煩惱非分別起，不由見斷，是名修道所斷煩惱。

辰三、三種

**或分三種。謂欲繫、色繫、無色繫。**

　　或分三種等者：謂於欲界具貪恚等十種煩惱，是名欲繫煩惱。色無色界除瞋，有餘煩惱，是名色繫及無色繫煩惱。

辰四、四種

**或分四種。謂欲繫記、無記，色繫無記，無色繫無記。**

　　或分四種等者：欲繫有二煩惱：一、記，二、無記。性若不善，能感非愛，是名為記。以此為因可記別故。性唯有覆，非善不善，不可記別愛非愛果，是名無記。色無色繫煩惱，性是有覆而無不善，故唯無記。

辰五、五種

**或分五種。謂見苦所斷、見集所斷、見滅所斷、見道所斷、修道所斷。**

　　或分五種等者：初之四種皆見斷攝；後之一種，修所斷攝。於見斷中，依聖諦別，故成為四。謂彼煩惱，若迷苦諦所生，即依此立見苦所斷；若迷集諦所生，即依此立見集所斷；若迷滅諦所生，即依此立見滅所斷；若迷道諦所生，即依此立見道所斷。

辰六、六種

**或分六種。謂貪、恚、慢、無明、見、疑。**

辰七、七種

**或分七種。謂七種隨眠，一、欲貪隨眠，二、瞋恚隨眠，三、有貪隨眠，四、慢隨眠、五、無明隨眠，六、見隨眠，七、疑隨眠。**

　　或分七種等者：諸煩惱品所有麤重隨附依身，說名隨眠。能為種子，生起一切煩惱纏故。當知此由未離欲品差別故，建立欲貪、瞋恚隨眠；由已離欲品差別故，建立有貪隨眠；由二俱品差別故，建立慢、無明、見、疑隨眠。如是總攝一切煩惱。如下攝事分說。（陵本八十九卷七頁6736）此中欲貪，謂欲界貪；有貪，謂色無色界貪。六煩惱中，貪分二故，立七隨眠。

辰八、八種

**或分八種。謂貪、恚、慢、無明、疑、見，及二種取。**

　　或分八種等者：此中見言，略攝三見，謂薩迦耶見、邊執見、邪見。見取、戒禁取，名二種取。

辰九、九種

**或分九種。謂九結，一、愛結，二、恚結，三、慢結，四、無明結，五、見結，六、取結，七、疑結，八、嫉結，九、慳結。**

　　或分九種等者：能和合苦，故名為結。依在家品諸可愛事，建立愛結。即依此品不可愛事，建立恚結。依有情數憍慢纏事，建立慢結。依惡說法諸出家品三種邪僻勝解纏事，建立無明結、見結、取結差別；由依聽聞不正法故，不如正理邪思惟故，及非方便所攝修故。依於善說法律無勝解纏事，建立疑結。依出家品智貧窮事，建立嫉結。依在家品財貧窮事，建立慳結。由此九事能和合苦，是故建立九結差別。如下攝事分說。（陵本八十九卷六頁6734）

辰十、十種

**或分十種。一、薩迦耶見，二、邊執見，三、邪見，四、見取，五、戒禁取，六、貪，七、恚，八、慢，九、無明，十、疑。**

辰十一、一百二十八種2　巳一、標

**或分一百二十八煩惱。**

巳二、釋2　午一、舉迷執4　未一、標

**謂即上十煩惱，由迷執十二種諦建立應知。**

　　或分一百二十八煩惱等者：謂即上說十種煩惱，於三界中各別迷諦有十二種，或見所斷，或修所斷。見所斷中有一百一十二煩惱，修所斷中有十六煩惱，如是總成一百二十八煩惱差別。由於欲界四諦差別，各具十種煩惱迷執，總為四十；色無色界四諦差別，除瞋，有餘煩惱迷執，總為七十二；如是名見所斷一百一十二煩惱。又於欲界對治修中，有六煩惱迷執，謂薩迦耶見、邊執見、貪、恚、慢、無明；色無色界對治修中，除瞋，各有五種煩惱迷執；如是名修所斷十六煩惱。下自分別，至文當知。

未二、徵

**何等名為十二種諦？**

未三、列

**謂欲界苦諦、集諦，色界苦諦、集諦，無色界苦諦、集諦。欲界增上彼遍智果，彼遍智所顯滅諦、道諦；色界增上彼遍智果，彼遍智所顯滅諦、道諦；無色界增上彼遍智果，彼遍智所顯滅諦、道諦。**

未四、釋2　申一、見斷攝2　酉一、欲界

**此中於欲界苦集諦，及於欲界增上滅道諦，具有十煩惱迷執。**

酉二、色無色界2　戌一、舉色界

**於色界苦集諦，及於彼增上滅道諦，除瞋，有餘煩惱迷執。**

戌二、例無色

**如於色界，於無色界亦爾。**

　　欲界增上彼遍智果彼遍智所顯滅諦道諦等者：滅諦、道諦唯是無漏最勝義故，說名增上。若於欲界苦諦、集諦，由正遍知而得永斷，是名欲界增上彼遍智果所顯滅諦。其能遍知，名彼遍智所顯道諦。如說欲界，如是色無色界，隨其所應，當知亦爾。

申二、修斷攝2　酉一、欲界

**於欲界對治修中，有六煩惱迷執。謂除邪見、見取、戒禁取、疑。**

酉二、色無色界2　戌一、舉色界

**於色界對治修中，有五煩惱迷執。謂於上六中除瞋。**

戌二、例無色

**如於色界對治修中，於無色對治修中亦爾。**

午二、例障礙

**如迷執，障礙亦爾。**

　　如迷執障礙亦爾者：謂如煩惱迷執十二種諦，分為一百二十八煩惱，如是煩惱障礙十二種諦，其數亦爾。迷諦真實是迷執義，障諦現觀是障礙義，如是差別應知。

卯二、釋體性10　辰一、薩迦耶見

**薩迦耶見者，謂由親近不善丈夫、聞非正法、不如理作意故，及由任運失念故，等隨觀執五種取蘊，若分別、不分別染汙慧為體。**

　　薩迦耶見等者：薩迦耶見，此云我見。或於色等五有取蘊，等遍觀察，總執為我；或於其中隨一觀察，別執為我。如是說有二十句薩迦耶見。（如集論一卷八頁中說31,664c）由是說言等隨觀執五種取蘊。此諸我見，或分別起，或是俱生。體即別境中慧，染汙一分。由是說言若分別不分別染汙慧為體。分別我見，由親近不善丈夫、聞非正法、不如理作意故起；不分別我見，由任運失念俱生；是名我見生起差別因緣。

辰二、邊執見

**邊執見者，謂由親近不善丈夫、聞非正法、不如理作意故，及由任運失念故，執五取蘊為我性已，等隨觀執為斷為常，若分別、不分別**[^3]**染汙慧為體。**

　　邊執見等者：依實有我，或執為常，或執為斷；墮斷常邊，名邊執見。於五取蘊計一切常，計一分常，或復計為我善斷滅，由是說言等隨觀執為斷為常。此亦二種。或分別起，或是俱生，染慧為體。生起因緣，亦如前說。

辰三、邪見

**邪見者，謂由親近不善丈夫、聞非正法、不如理作意故，撥因撥果，或撥作用，壞真實事，唯用分別染汙慧為體。**

　　邪見等者：此中邪見，唯分別起染慧為體。撥無施與、愛養、祠祀，是名撥因。撥無妙行、惡行業果異熟，是名撥果。撥無父母，撥無此世他世，撥無化生有情，名撥作用。由父母有植種作用、任持作用，此世他世有來往作用，化生有情有感生業作用故。謗世間無真阿羅漢，是名壞真實事。如是諸義，如下邪見中說。（陵本八卷十四頁611）

辰四、見取

**見取者，謂由親近不善丈夫、聞非正法、不如理作意故，以薩迦耶見、邊執見、邪見，及所依、所緣、所因俱有相應等法，比方他見，等隨觀執為最、為上、勝妙、第一，唯用分別染汙慧為體。**

　　見取等者：執取諸見及彼俱有相應等法，是名見取。諸見，即薩迦耶見、邊執見、邪見。俱有相應等法，即見所依、所緣、所因。所依謂根，所緣謂境，所因謂彼諸見種子。由與諸見於一身中俱時流轉，同生住滅，是名俱有相應。等言，等取同行相應。謂見現行心心所法，於一所緣展轉同行故。如是薩迦耶見乃至俱有相應等法，皆是見所取境。文中應置於言，義方得顯，如餘處說。（顯揚一卷七頁31,482a及集論一卷七頁31,664c）其能取見，即方他見。由方他故，於自見趣一一別計為最、為上、為勝妙、為第一。由是諸義，長讀彼文應解。以於薩迦耶見、邊執見、邪見，及所依、所緣、所因俱有相應等法之比方他見，等隨觀執為最、為上、勝妙、為第一。此差別執，未見文解。餘處論文譯亦有別。顯揚譯為計最勝上及與第一，集論譯為最勝上妙，五蘊論譯為最上勝極。譯雖不同，然其差別皆說有四。今以義解，由執諸見及所依等能得清淨，即以此義名為勝妙及與第一；彼計欲樂自在名清淨故。若執見等能得解脫，即以此義名之為上；彼計離下地欲名解脫故。若執見等能得出離，即以此義名之為最；彼計生寂靜處名出離故。

辰五、戒禁取

**戒禁取者，謂由親近不善丈夫、聞非正法、不如理作意故，即於彼見、彼見隨行若戒若禁，及所依、所緣、所因俱有相應等法，等隨觀執為清淨、為解脫、為出離，唯用分別染汙慧為體。**

　　戒禁取等者：執取戒禁及彼所依、所緣、所因諸法，名戒禁取。此中邪分別見之所受持身護、語護，說名為戒；隨此所受形服、飲食、威儀行相，說名為禁。如下攝事分說。（陵本八十九卷十一頁6753）所受戒禁，由見為先，與見俱行；是名彼見、彼見隨行若戒若禁。執此無間方便以為清淨，名為清淨。或執以此解脫煩惱，名為解脫。或執以此出離生死，名為出離。如廣五蘊論說。餘如前解。

辰六、貪

**貪者，謂由親近不善丈夫、聞非正法、不如理作意故，及由任運失念故，於外及內可愛境界，若分別、不分別染著為體。**

　　於外及內可愛境界者：順生樂受，名可愛境。自五取蘊，名之為內；餘情非情，名之為外。

辰七、恚

**恚者，謂由親近不善丈夫、聞非正法、不如理作意故，及由任運失念故，於外及內非愛境界，若分別、不分別憎恚為體。**

　　於外及內非愛境界者：順生苦受，名非愛境。外內如前說。

辰八、慢

**慢者，謂由親近不善丈夫、聞非正法、不如理作意故，及由任運失念故，於外及內高下勝劣，若分別、不分別高舉為體。**

　　於外及內高下勝劣者：謂自或他，若年耆長，是名為高；與此相違，是名為下。若德增上，是名為勝；與此相違，是名為劣。如是總名於外及內高下勝劣。

辰九、無明

**無明者，謂由親近不善丈夫、聞非正法、不如理作意故，及由任運失念故，於所知事，若分別、不分別染汙無知為體。**

　　於所知事者：所應可知，是名所知。略說一切有為、無為，名所知事。如下決擇分說。（陵本六十九卷八頁5202）[^4]

辰十、疑

**疑者，謂由親近不善丈夫、聞非正法、不如理作意故，即於所知事，唯用分別異覺為體。**

　　唯用分別異覺為體者：由疑行相解了不解了故，於所知事生相違解，是故說言異覺為體。

寅三、煩惱因2　卯一、標列

**煩惱因者，謂六種因。一、由所依故；二、由所緣故；三、由親近故；四、由邪教故；五、由數習故；六、由作意故。由此六因，起諸煩惱。**

卯二、隨釋6　辰一、由所依

**所依故者，謂由隨眠起諸煩惱。**

　　謂由隨眠起諸煩惱者：此約種子依，名彼所依。依自種子起現行故。

辰二、由所緣

**所緣故者，謂順煩惱境界現前。**

　　謂順煩惱境界現前者：若可愛事正現在前，能順生貪；如是非可愛事能順生瞋，非可愛非不可愛事能順生癡，現前亦爾。名順煩惱境界現前。

辰三、由親近

**親近故者，謂由隨學不善丈夫。**

辰四、由邪教

**邪教故者，謂由聞非正法。**

辰五、由數習

**數習故者，謂由先植**[^5]**數習力勢。**

　　謂由先植數習力勢者：謂由先時植彼種子，煩惱現行數習未斷，勢力猛盛，能令當來煩惱增上而生；隨順彼故。

辰六、由作意

**作意故者，謂由發起不如理作意故，諸煩惱生。**

寅四、煩惱位2　卯一、總標列

**煩惱位者，略有七種。一、隨眠位，二、纏位，三、分別起位，四、俱生位，五、軟位，六、中位，七、上位。**

卯二、隨難釋

**由二緣故，煩惱隨眠之所隨眠。一、由種子隨逐故；二、由彼增上事故。**

　　由二緣故等者：謂彼煩惱若未永斷，名種隨逐；是為一緣。煩惱起時，令諸隨眠皆得堅固，名增上事；是第二緣。

寅五、煩惱門2　卯一、由二門2　辰一、標列

**煩惱門者，略由二門煩惱所惱。謂由纏門及隨眠門。**

辰二、隨釋2　巳一、纏門

**纏門有五種。一、由不寂靜住故；**

　　由不寂靜住故者：謂煩惱起時，惱亂其心，不寂靜行相續轉故。

**二、由障礙善故；**

　　由障礙善故者：煩惱起時，令於所緣發起顛倒，令諸隨眠皆得堅固，令等流行相續而轉；由是煩惱名障礙善。

**三、由發起惡趣惡行故；**

　　由發起惡趣惡行故者：謂彼煩惱為因緣故，能令成就十不善業；此命終已，墮諸惡趣故。

**四、由攝受現法鄙賤故；**

　　由攝受現法鄙賤故者：謂彼煩惱能引自害，於現法中，若被繫縛、若遭退失、若被呵毀故。

**五、由能感生等苦故。**

　　由能感生等苦故者：謂彼煩惱能引生等種種大苦，能令相續遠涅槃樂故。

巳二、隨眠門

**云何隨眠門所惱？謂與諸纏作所依故，及能引發生等苦故。**

卯二、由七門2　辰一、標

**又由七門，一切煩惱於見及修能為障礙應知。**

辰二、列

**謂邪解了故，不解了故，解了不解了故，邪解了迷執故，彼因依處故，彼怖所生故，任運現行故。**

　　謂邪解了故等者：決擇分云：薩迦耶見、邊執見、邪見，此三於所知境起邪了行，於四聖諦迷行轉故。無明一種，是不了行。疑，是了不了行。見取、戒禁取及貪瞋等，緣見為境、見所斷者，彼一切皆是執邪了行。即此一切迷苦、集諦者，是迷彼因緣所依處行。即此一切迷滅、道諦者，是迷彼怖畏生行。即彼一切任運所起修道斷者，是任運現行迷執行。（陵本五十九卷三頁4791）今應準知。

寅六、煩惱上品相2　卯一、徵

**云何煩惱上品相？**

卯二、釋2　辰一、標二相

**謂猛利相及尤重相。**

　　謂猛利相及尤重相者：煩惱現行難可制伏，是名猛利。於微劣事現行增上，是名尤重。

辰二、舉六種2　巳一、標列

**此相略有六種。一、由犯故；二、由生故；三、由相續故；四、由事故；五、由起惡業故；六、由究竟故。**

巳二、隨釋6　午一、由犯故

**由犯故者，謂由此煩惱纏故，毀犯一切所有學處。**

午二、由生故

**由生故者，謂由此故，生於欲界苦**[^6]**惡趣中。**

午三、由相續故

**由相續故者，謂貪等行、諸根成熟少年盛壯、無涅槃法者。**

　　由相續故等者：若貪瞋癡增上補特伽羅，是名貪等行者。若少年位及中年位，是名諸根成熟少年盛壯者。若闕三種菩提種子，名無涅槃法者。

午四、由事故

**由事故者，謂緣尊重田，若緣功德田，若緣不應行田而起。**

　　由事故等者：於父母所及餘尊重，是名緣尊重田。於佛法僧所，是名緣功德田。於餘一切孤苦貧窮等所，名緣不應行田。

午五、由起惡業故

**由起惡業故者，謂由此煩惱纏故，以增上適悅心起身語業。**

午六、由究竟故

**由究竟故者，謂此自性上品所攝，最初軟對治道之所斷故。**

寅七、煩惱顛倒攝2　卯一、舉顛倒2　辰一、標列七種

**煩惱顛倒攝者，謂七顛倒。一、想倒，二、見倒，三、心倒，四、於無常常倒，五、於苦樂倒，六、於不淨淨倒，七、於無我我倒。**

辰二、別釋三倒3　巳一、想倒

**想倒者，謂於無常、苦、不淨、無我中，起常、樂、淨、我妄想分別。**

　　想倒等者：於所緣境無常計常，苦計為樂，不淨計淨，無我計我，取相而轉；是名想倒。

巳二、見倒

**見倒者，謂即於彼妄想所分別中，忍可欲樂，建立執著。**

　　見倒等者：此說一分出家者，由想倒故，能發見倒。即於邪取顛倒四事生邪執著，是名見倒。由執著故，於自心中生邪勝解，是名忍可欲樂。或復為他開示宣說，是名建立。

巳三、心倒

**心倒者，謂即於彼所執著中貪等煩惱。**

　　心倒等者：此說諸在家者，由想倒故，能發心倒。謂即貪等煩惱倒染心故，是名心倒。

卯二、煩惱攝3　辰一、標列

**當知煩惱略有三種。或有煩惱是倒根本，或有煩惱是顛倒體，或有煩惱是倒等流。**

辰二、隨釋3　巳一、倒根本

**倒根本者，謂無明。**

巳二、顛倒體

**顛倒體者，謂薩迦耶見、邊執見一分、見取、戒禁取，及貪。**

巳三、倒等流

**倒等流者，謂邪見、邊執見一分、恚、慢，及疑。**

辰三、別廣

**此中薩迦耶見是無我我倒，邊執見一分是無常常倒，見取是不淨淨倒，戒禁取是於苦樂倒。貪通二種，謂不淨淨倒及於苦樂倒。**

　　當知煩惱略有三種等者：此說貪等十種煩惱略為三種顛倒所攝。一、倒根本攝，二、倒自體攝，三、倒等流攝。如文可知。顛倒體中，邊執見一分者，於邊見中唯取常見，不取斷見，故言一分。

寅八、煩惱差別2　卯一、標列

**煩惱差別者，多種差別應知。謂結、縛、隨眠、隨煩惱、纏、暴流、枙、取、繫、蓋、株杌、垢、常害、箭、所有、根、惡行、漏、匱、燒、惱、有諍、火、熾然、稠林、拘礙，如是等類煩惱差別。**

卯二、隨釋2　辰一、釋名字26　巳一、結

**當知此中，能和合苦，故名為結。**

　　能和合苦故名為結者：能生現法身心憂苦，能生當來五趣生等種種大苦，如是一切名和合苦。異門分說：於五種事能和合故，說名為結。（陵本八十四卷十二頁6387）其義應知。

巳二、縛

**令於善行不隨所欲，故名為縛。**

　　令於善行至故名為縛者：謂依三受起貪瞋癡，於善方便不得自在，故名為縛。

巳三、隨眠

**一切世間增上種子之所隨逐，故名隨眠。**

　　一切世間至故名隨眠者：意地中說：諸自體中所有種子，若煩惱品所攝，名為麤重，亦名隨眠。（陵本二卷二頁112）若諸有情未離欲求，未離有求，未離邪梵行求者，是名一切世間。彼為煩惱麤重之所隨逐，說名隨眠；隨縛義故，微細義故。

巳四、隨煩惱

**倒染心故，名隨煩惱。**

　　倒染心故名隨煩惱者：謂貪瞋癡隨惱於心，令不離染、令不解脫、令不斷障，名倒染心；即由此義，名隨煩惱。更有餘義，謂從煩惱生故，親近煩惱故，說名隨煩惱。今此不說。

巳五、纏

**數起現行，故名為纏。**

　　數起現行故名為纏者：修善品時，現起相續，無斷絕義，是名數起現行。

巳六、暴流

**深難渡故，順流漂故，名暴流**[^7]**。**

　　深難渡故順流漂故名暴流者：如暴流水，深廣難渡，能令有情順流漂溺。貪瞋癡等煩惱亦爾，能令有情生死流轉，難得出離。

巳七、枙

**邪行方便，故名為枙。**

　　邪行方便故名為枙者：此約前際邪行方便，能令現法生死流轉，是名為枙。障礙離繫，是枙義故。

巳八、取

**能取自身相續不絕，故名為取。**

　　能取自身相續不絕故名為取者：此約現在愛取方便，能令未來生死流轉而無斷絕，是名為取。執取諍根，執取後有，是取義故。

巳九、繫

**難可解脫，故名為繫。**

　　難可解脫故名為繫者：此中繫言，所謂身繫，以能障礙定意性身故。由此為因，令心散亂不得正定，乃至不得離染解脫，證無所作究竟涅槃，是名難可解脫。

巳十、蓋

**覆真實義，故名為蓋。**

　　覆真實義故名為蓋者：障諸善法，於所知事令不顯了，是名覆真實義。

巳十一、株杌

**壞善稼田，故名株杌。**

　　壞善稼田故名株杌者：如舄鹵田，有多株杌，不任耕植。煩惱亦爾，能令轉成上品相續起故，能令身心無堪能故，由是說言壞善稼田。即依此義，喻名株杌。

巳十二、垢

**自性染汙，故名為垢。**

　　自性染汙故名為垢者：毀犯淨戒，不善防護別解律儀，是名自性染汙。

巳十三、常害

**常能為害故，名為常害。**

　　常能為害故名為常害者：依貪瞋癡長時數受生死燒害，是名常能為害。

巳十四、箭

**不靜相故，遠所隨故，名為箭**[^8]**。**

　　不靜相故遠所隨故名為箭者：如被毒箭，若未拔時多不寂靜；煩惱亦爾，名不靜相。又彼煩惱未生當生，難可制伏；亦如毒箭既引發已，遠所隨逐，名遠所隨。

巳十五、所有

**能攝依事，故名所有。**

　　能攝依事故名所有者：五取蘊事是名依事。由貪瞋癡為能攝受，是名能攝依事。當知此中極鄙穢義，是所有義。復有餘義，名為所有。謂能障捨故，有戲樂故。如下異門分說。（陵本八十四卷十四頁6392）

巳十六、根

**不善所依，故名為根。**

　　不善所依故名為根者：由貪瞋癡廣生無量惡不善行，是名不善所依。

巳十七、惡行

**邪行自性，故名惡行。**

　　邪行自性故名惡行者：依諸有情愛味世間所有為因，行諸惡行；或復分別世間怨相為因，行諸惡行；或復執著世間邪法為因，行諸惡行。是故此貪瞋癡名為邪行自性。

巳十八、漏

**流動其心，故名為漏。**

　　流動其心故名為漏者：謂於彼彼所緣境界心、意、識生，遊行流散，由是發生種種雜染，起身語意三種惡行，是名流動其心。

巳十九、匱

**能令受用無有厭足，故名為匱。**

　　能令受用無有厭足故名為匱者：受用諸欲，不知過患，不求出離，耽嗜堅著，是名受用無有厭足。由是常為貧乏眾苦所惱，是故名匱。

巳二十、燒

**能令所欲常有匱乏，故名為燒。**

　　能令所欲常有匱乏故名為燒者：謂如非愛合會，所愛乖離，貪求利養等，是名所欲常有匱乏。

巳二十一、惱

**能引衰損，故名為惱。**

　　能引衰損故名為惱者：此中衰損，謂愁歎憂苦惱。隨所愛樂若變壞時，是諸有情便為種種愁歎等苦所惱亂故。

巳二十二、有諍

**能為鬥訟諍競之因，故名有諍。**

　　能為鬥訟諍競之因故名有諍者：鬥訟諍競，或依耽著諸欲所起，或依諸見所生，是名鬥訟諍競之因。

巳二十三、火

**燒所積集諸善根薪，故名為火。**

　　燒所積集諸善根薪故名為火者：無貪瞋等，名諸善根。先所積集，譬之如薪。煩惱能燒，故名為火。

巳二十四、熾然

**如大熱病，故名熾然。**

　　如大熱病故名熾然者：如大熱病，燒惱身心；煩惱亦爾，故名熾然。如集論說：為非法貪大火所燒、不平等貪大火所燒，及為邪法大火所燒，故名熾然。（集論四卷十五頁31,678a）

巳二十五、稠林

**種種自身大樹聚集，故名稠林。**

　　種種自身大樹聚集故名稠林者：能生種種苦蘊自身，故名為林。由親愛故，彼得增長，展轉滋茂，說名稠林。攝事分說：安立九相後有苦樹，能生當有。（陵本九十三卷五頁7000）其義應知。

巳二十六、拘礙

**能令眾生樂著種種妙欲塵故，能障證得出世法故，名為拘礙。**

　　能令眾生至名為拘礙者：拘謂拘縛，令不出離。礙謂障礙，令不證得。能令眾生樂著種種妙欲塵故，此釋名拘。能障證得出世法故，此釋名礙。總略而言，不能修善，故名拘礙。如餘處說。（集論四卷十五頁31,678a）

辰二、顯差別2　巳一、標建立

**諸如是等煩惱差別，佛薄伽梵隨所增彊，於彼種種煩惱門中建立差別。**

巳二、別體相14　午一、結

**結者，九結。謂愛結等，廣說如前。**

午二、縛

**縛者，三縛。謂貪瞋癡。**

午三、隨眠

**隨眠者，七種隨眠。謂欲貪隨眠等，廣說如前。**

午四、隨煩惱

**隨煩惱者，三隨煩惱。謂貪瞋癡。**

午五、纏

**纏者，八纏。謂無慚、無愧、惛沈、睡眠、掉舉、惡作、嫉妒、慳吝。**

午六、暴流等2　未一、舉暴流

**暴流者，四暴流。謂欲暴流、有暴流、見暴流、無明暴流。**

未二、例枙

**如暴流，枙亦爾。**

午七、取

**取者，四取。謂欲取、見取、戒禁取、我語取。**

午八、繫

**繫者，四繫。謂貪身繫、瞋身繫、戒禁取身繫、此實執取身繫。**

午九、蓋

**蓋者，五蓋。謂貪欲蓋、瞋恚蓋、惛沈睡眠蓋、掉舉惡作蓋、疑蓋。**

午十、株杌等2　未一、舉株杌

**株杌者，三株杌。謂貪瞋癡。**

未二、例垢等

**如株杌，如是垢、常害、箭、所有、惡行亦爾。**

午十一、根

**根者，三不善根。謂貪不善根、瞋不善根、癡不善根。**

午十二、漏

**漏者，三漏。謂欲漏、有漏、無明漏。**

午十三、匱等2　未一、舉匱

**匱者，三匱。謂貪瞋癡。**

未二、例燒等

**如匱，如是燒、惱、有諍、火、熾然、稠林亦爾。**

午十四、拘礙

**拘礙者，有五拘礙。一、顧戀其身，二、顧戀諸欲，三、樂相雜住，四、闕隨順教，五、得微少善便生喜足。**

　　於彼種種煩惱門中建立差別等者：於中九結、三縛、七種隨眠、八纏、四暴流、四取、五蓋、三株杌、三常害、三箭、三所有、三惡行、三不善根、三漏，皆如攝事分釋。（陵本八十九卷六頁至十二頁6733）四繫差別亦如攝事分釋。（陵本八十七卷十四頁6593）又拘礙者，此說有五，餘處說三，謂貪拘礙、瞋拘礙、癡拘礙。（集論四卷十五頁31,678a）體唯有三，義說有五，故不相違。五拘礙中，言闕隨順教者，謂闕隨順定心教誡教授。得微少善便生喜足者，謂於定地諸善得少喜足。餘文易知。

寅九、煩惱過患3　卯一、標

**煩惱過患者，當知諸煩惱有無量過患。**

卯二、釋

**謂煩惱起時，先惱亂其心，**

　　煩惱起時先惱亂其心者：煩惱自性不寂靜故，於彼起時，令相應心亦不寂靜，是名惱亂其心。

**次於所緣發起顛倒，**

　　次於所緣發起顛倒者：謂於無常苦不淨無我中，起常樂淨我想倒、見倒、心倒故。

**令諸隨眠皆得堅固，**

　　令諸隨眠皆得堅固者：於自體中所有煩惱麤重種子，能令轉成上品相續起故；難可破壞，故名堅固。

**令等流行相續而轉。**

　　令等流行相續而轉者：諸隨煩惱，煩惱等流，名等流行。展轉引發，名相續轉。

**能引自害、能引他害、能引俱害；生現法罪、生後法罪、生俱法罪；令受彼生身心憂苦；**

　　能引自害至身心憂苦者：此中差別，如下業過患釋。（陵本九卷九頁671）唯彼說業所作，此說煩惱所作，是其差別。煩惱為先，方造諸業，是故此說能引自害等。又下異門分亦有解釋。（陵本八十四卷十三頁6388）其義大同。

**能引生等種種大苦；**

　　能引生等種種大苦者：等言，等取老病死法。五趣流轉，不能出離，是名種種大苦。

**能令相續遠涅槃樂；**

　　能令相續遠涅槃樂者：涅槃界中離貪瞋癡，名涅槃樂。若諸煩惱隨附依身，令不速疾得般涅槃，是名相續遠涅槃樂。

**能令退失諸勝善法；**

　　能令退失諸勝善法者：定地諸善名勝善法。由煩惱故，令心散亂，已所得定還復退失，是名退失諸勝善法。

**能令資財衰損散失；**

　　能令資財衰損散失者：謂由煩惱等起非理作業方便故。

**能令入眾不得無畏，悚懼無威；能令鄙惡名稱流布十方，常為智者之所訶毀；令臨終時生大憂悔；令身壞已墮諸惡趣，生那落迦中；令不證得自勝義利。**

卯三、結

**如是等過無量無邊。**

　　令不證得自勝義利者：證自涅槃，名之為義；可愛樂故，無有罪故。證功德法，名之為利；究竟勝利，遠離過患故。煩惱障此，令不證得，故作是說。

癸二、業雜染2　子一、徵

**云何業雜染？**

子二、釋2　丑一、標列2　寅一、嗢柁南

**嗢柁南曰：**

**　自性若分別　因位及與門　增上品顛倒　差別諸過患**

寅二、長行

**當知業雜染，由自性故，分別故，因故，位故，門故，上品故，顛倒故，差別故，過患故，解釋應知。**

丑二、隨釋9　寅一、業自性

**業自性云何？謂若法生時，造作相起；**

　　若法生時造作相起者：此說思業。彼造作相有五種類。一、為境隨與，二、為彼合會，三、為彼別離，四、能發雜染業，五、令心自在轉。如下決擇分說。（陵本五十三卷十六頁4261）

**及由彼生故，身行、語行於彼後時造作而轉；是名業自性。**

　　身行語行等者：此說身業、語業。入出息風，名為身行。風為導首，身業轉故。身所作業，亦名身行。由愚癡者先起隨順身業風已，然後方起染汙身業。如入出息能起身業，故名身行；如是尋伺與諸語業俱名語行。如下決擇分說。（陵本五十六卷十八頁4552）此身語行由思動發，故言於彼後時造作而轉。

寅二、業分別2　卯一、徵

**業分別云何？**

卯二、釋2　辰一、略標列2　巳一、由差別

**謂由二種相應知。一、由補特伽羅相差別故；二、由法相差別故。**

巳二、由性攝

**此復二種，即善不善十種業道。所謂殺生，離殺生；不與取，離不與取；欲邪行，離欲邪行；妄語，離妄語；離間語，離離間語；麤惡語，離麤惡語；綺語，離綺語；貪欲，離貪欲；瞋恚，離瞋恚；邪見，離邪見。**

辰二、隨別釋2　巳一、補特伽羅相差別建立2　午一、黑品10　未一、殺生攝4　申一、總舉經言

**補特伽羅相差別建立者，謂如經言：諸殺生者，乃至廣說。**

申二、別釋經句2　酉一、總句

**殺生者者**[^9]**，此是總句。**

酉二、別句3　戌一、顯示加行殺害2　亥一、別釋2　天一、辨相5　地一、最極暴惡

**最極暴惡者，謂殺害心正現前故。**

地二、血塗其手

**血塗其手者，謂為成殺，身相變故。**

地三、害極害執

**害極害執者，謂斷彼命故，解支節故，計活命故。**

　　害極害執等者：斷彼命故，此釋言害。解支節故，此釋極害。計活命故，此釋言執，謂如不律儀者，計屠羊等自活命故。

地四、無有羞恥

**無有羞恥者，謂自罪生故。**

地五、無有哀愍

**無有哀愍者，謂引彼非愛故。**

天二、破執2　地一、別辨2　玄一、一切有情所2　黃一、敘外說

**有出家外道，名曰無繫，彼作是說：百踰繕那內所有眾生，於彼律儀，若不律儀。**

　　百踰繕那至若不律儀者：此計少分應離殺生。謂隨所住處百踰繕那內眾生，於彼不殺成就律儀，若行殺害成不律儀。不遍一切諸有情所。

黃二、引經破

**為治彼故，說如是言：一切有情所。**

玄二、真實眾生所2　黃一、敘外說

**即彼外道復作是說：樹等外物亦有生命。**

黃二、引經破

**為治彼故，說如是言：真實眾生所。**

地二、總顯

**此即顯示真實福德遠離對治，及顯示不實福德遠離對治。**

　　此即顯示真實福德遠離對治等者：謂如經言一切有情所，意顯一切有情皆應哀愍。由哀愍故，成就真實福德。不應分別或遠離害，或不遠離。由是對治彼第一計，是名顯示真實福德遠離對治。又如經言真實眾生所，意顯樹等外物無愛非愛，於彼無有哀愍可得。雖遠離殺，而不成就真實福德。由是對治彼第二計，是名顯示不實福德遠離對治。

亥二、結意

**如是所說諸句，顯示加行殺害。**

　　如是所說諸句顯示加行殺害者：謂從最極暴惡句，乃至真實眾生所句應知。

戌二、顯示無擇殺害

**乃至極下捃多蟻等諸眾生所者，此句顯示無擇殺害。**

　　無擇殺害者：謂於諸傍生趣所有眾生，乃至極下捃多蟻等行殺害時，無正覺了，無簡擇心，謂此眾生不應殺害，是名無擇殺害。

戌三、顯示遇緣容可出離

**於殺生事若未遠離者，此顯遇緣容可出離。謂乃至未遠離來，名殺生者。**

　　於殺生事若未遠離等者：謂於殺生起過患欲解，起勝善心，若於彼起靜息方便，及於彼靜息究竟中所有身業，是名於殺生事遠離。由聞正法能善領悟，及受淨戒能善防護，於殺生事止息不作，是名遇緣容可出離。若不遇緣，不出離時，彼業現行，名殺生者。

申三、結明略義2　酉一、第一略義

**又此諸句略義者，謂為顯示殺生相貌、殺生作用、殺生因緣，及與殺生事用差別。**

　　又此諸句略義等者：殺生相貌，配屬別句中初二句。殺生作用，配屬第三句。殺生因緣，配屬四五句。殺生事用差別，配屬後四句；於中初二句是殺生事差別，次二句是殺生用差別故。

酉二、第二略義

**又略義者，謂為顯示殺生如實、殺生差別、殺所殺生、名殺生者。**

　　又略義等者：於前殺生事用差別中，如次別配四句應知。

申四、簡非法相

**又此諸句，顯能殺生補特伽羅相，非顯殺生法相。**

未二、不與取攝3　申一、釋經句2　酉一、總句

**復次，不與取者者，此是總句。**

酉二、別句14　戌一、於他所有

**於他所有者，謂他所攝財穀等事。**

　　謂他所攝財穀等事者：謂諸珍寶，或金或銀，或諸衣服，或諸什物，或香或鬘，如是等類名之為財。謂諸所有可食可飲，大麥、小麥、稻穀、粟穀、糜黍、胡麻、大小豆等，甘蔗、葡萄、乳酪、果汁種種漿飲，如是等類名之為穀。如是財穀無情數攝。等言，等取所餘有情數物，謂或妻子、奴婢、作使，或象、馬、豬、牛、羊、雞、鴨、駝、騾等類應知。

戌二、若在聚落

**若在聚落者，謂即彼事於聚落中，若積集、若移轉。**

　　於聚落中若積集若移轉者：此中積集，謂於無情數物，若財若穀。移轉，謂於有情數物。

戌三、若閑靜處

**若閑靜處者，謂即彼事於閑靜處，若生、若集，或復移轉。**

　　於閑靜處若生若集等者：此中生言，謂於穀物。集與移轉如前說。

戌四、即此名為可盜物數

**即此名為可盜物數者，謂所不與、不捨、不棄物。**

戌五、若自執受

**若自執受者，謂執為己有。**

戌六、不與而取

**不與而取者，謂彼或時資具闕少，執為己有。**

戌七、不與而樂

**不與而樂者，謂樂受行偷盜事業。**

戌八、於所不與不捨不棄而生希望2　亥一、牒經句

**於所不與、不捨、不棄而生希望者，**

亥二、釋其義2　天一、釋希望

**謂劫盜他欲為己有。**

天二、釋不與等3　地一、不與

**若彼物主非先所與，如酬債法，是名不與。**

　　非先所與如酬債法者：謂非物主先意欲與，是名非先所與。他生希望，強索而與，是名為酬債法。

地二、不捨

**若彼物主於彼取者而不捨與，是名不捨。**

地三、不棄

**若彼物主於諸眾生不隨所欲受用而棄，是名不棄。**

戌九、自為而取

**自為而取者，謂不與而取故，及不與而樂故。**

戌十、饕餮而取

**饕餮而取者，謂所不與、不捨、不棄而希望故。**

戌十一、不清而取

**不清而取者，謂於所競**[^10]**物為他所勝，不清雪故。**

　　不清而取等者：謂自所攝財穀等事為他競諍，名所競物。若他得勝，自不清雪，取為己有，是名不清而取。

戌十二、不淨而取

**不淨而取者，謂雖勝他，而為過失垢所染故。**

　　不淨而取等者：於他所攝財穀等事，自與他競，雖能勝他，取為己有，然有過失，故名不淨而取。

戌十三、有罪而取

**有罪而取者，謂能攝受現法後法非愛果故。**

戌十四、於不與取若未遠離2　亥一、準前說

**於不與取若未遠離者，如前殺生相說應知。**

亥二、例所餘

**所餘業道亦爾。**

申二、明略義

**此中略義者，謂由盜此故成不與取、若於是處如其差別、如實劫盜、由劫盜故得此過失，是名總義。**

　　此中略義等者：由盜此故成不與取，配屬別句中第一句。若於是處如其差別，配屬次二句。如實劫盜，配屬次七句。由劫盜故得此過失，配屬後四句應知。

申三、簡法相2　酉一、正明建立

**又此中亦顯不與取者相，非不與取法**[^11]**相。**

酉二、兼例所餘

**當知餘亦爾。**

未三、欲邪行攝2　申一、總句

**復次，欲邪行者者，此是總句。**

申二、別句2　酉一、釋經句2　戌一、初三句2　亥一、別釋相3　天一、於諸父母等所守護5　地一、父母守護

**於諸父母等所守護者，猶如父母於己處女，為適事他故，勤加守護，時時觀察，不令與餘共為鄙穢。**

地二、至親守護

**若彼沒已，復為至親兄弟姊妹**[^12]**之所守護。**

地三、餘親守護

**此若無者，復為餘親之所守護。**

地四、自己守護

**此若無者，恐損家族，便自守護。**

地五、舅姑守護

**或彼舅姑，為自兒故，勤加守護。**

天二、有治罰

**有治罰者，謂諸國王，若執理者，以治罰法而守護故。**

天三、有障礙

**有障礙者，謂守門者所守護故。**

亥二、略顯義

**此中略顯未適他者**[^13]**三種守護。一、尊重至親眷屬自己之所守護，二**[^14]**、王執理家之所守護，三**[^15]**、諸守門者之所守護。**

戌二、後七句7　亥一、他妻妾

**他妻妾者，謂已適他。**

亥二、他所攝

**他所攝者，謂即未適他，為三守護之所守護。**

亥三、由凶詐

**若由凶詐者，謂矯亂已而行邪行。**

　　謂矯亂已而行邪行者：矯設方法令彼惑亂，如行誑諂等，是名矯亂。

亥四、由彊力

**若由彊力者，謂對父母等公然彊逼。**

亥五、由隱伏

**若由隱伏者，謂不對彼，竊相欣欲。**

　　謂不對彼竊相欣欲者：此不對彼，謂不對彼父母等公然彊逼，唯由隱竊，互相欣欲。為簡公顯，故作是說。

亥六、行欲行

**而行欲行者，謂兩兩交會。**

　　謂兩兩交會者：由二補特伽羅及彼男女二根展轉交會，是名兩兩交會。

亥七、即於此事非理欲心而行邪行

**即於此事非理欲心而行邪行者，謂於非道、非處、非時，自妻妾所而為罪失。**

　　謂於非道非處等者：此中非道，亦名非支，謂除產門外所有餘分。若諸尊重所集會處，或靈廟中，或大眾前，或堅硬地高下不平令不安隱，如是等處說名非處。若穢下時、胎圓滿時、飲兒乳時、受齋戒時，或有病時，謂所有病匪宜習欲，是名非時。如下決擇分說。（陵本五十九卷十六頁4839）如是一切皆名非理，於自妻妾隨一而行，亦名欲邪行罪。

酉二、明略義

**此中略義者，謂略顯示若彼所行、若行差別、若欲邪行應知。**

　　此中略義等者：若彼所行，配屬別句中前五句。若行差別，配屬次三句。若欲邪行，配屬後二句應知。

未四、妄語2　申一、總句

**復次，諸妄語者者，此是總句。**

申二、別句2　酉一、釋經句9　戌一、於王家

**若王者，謂王家。**

戌二、於執理家

**若彼使者，謂執理家。**

戌三、於長者居士

**若別者，謂長者居士。**

戌四、於彼聚集

**若眾者，謂彼聚集。**

戌五、於四方人眾聚集處

**若大集中者，謂四方人眾聚集處。**

戌六、於已知

**若已知者，謂隨前三所經語言。**

　　謂隨前三所經語言者：謂隨前時聞、覺、知三所曾經事，覆真實想而說異語，謂為已知。非唯依知言說，名為已知。義寬廣故。四言說中不言依見言說者，下別說故。四種言說，如前意地釋。（陵本二卷十九頁175）

戌七、於已見

**若已見者，謂隨曾見所經語言。**

戌八、由自因等2　亥一、略標2　天一、舉由自因

**若由自因者，謂或因怖畏，或因味著。**

天二、例由他因

**如由自因，他因亦爾。**

　　如由自因他因亦爾者：由自怖畏，或自味著，名由自因；如前已說。或復由他怖畏，由他味著，教敕令作，名由他因；故言亦爾。

亥二、別釋2　天一、因怖畏

**因怖畏者，謂由怖畏殺、縛、治罰、黜責等故。**

天二、因味著

**因味著者，謂為財穀、珍寶等故。**

戌九、知而說妄語

**知而說妄語者，謂覆想欲見而說語言。**

　　覆想欲見而說語言者：心所取相，是名為想；心所樂欲，是名為欲；心所忍可，是名為見。由此三故能起語言。諸妄語者說別異語，令真不顯，是名為覆。

酉二、明略義

**此中略義者，謂依處故、異說故、因緣故、壞想故**[^16]**，而說妄語應知。**

　　此中略義等者：依處故，配屬別句中若王等五[^17]句。異說故，配屬已知已見二句。因緣故，配屬自因他因等句。壞想故，配屬知而覆妄語句應知。

未五、離間語攝2　申一、總句

**復次，離間語者者，此是總句。**

申二、別句2　酉一、釋經句7　戌一、若為破壞

**若為破壞者，謂由破壞意樂故。**

戌二、聞彼語已向此宣說等

**聞彼語已向此宣說，聞此語已向彼宣說者，謂隨所聞順乖離語。**

　　聞彼語已向此宣說等者：謂聞彼語，或聞此語，若順乖離，則便向此、向彼而為宣說故。

戌三、破壞和合

**破壞和合者，謂能生起喜別離故。**

　　破壞和合等者：謂以方便令此或彼生起不和合欲，而生別離喜故。

戌四、隨印別離

**隨印別離者，謂能乖違喜更生故。**

　　隨印別離等者：謂以方便印順彼別離喜，從是乖違喜不更生故。

戌五、喜壞和合

**喜壞和合者，謂於已生喜別離中心染汙故。**

　　喜壞和合等者：謂彼若此若已生喜別離，能離間者遂破壞欲，生染汙喜故。

戌六、樂印別離

**樂印別離者，謂於乖違喜更生中心染汙故。**

　　樂印別離等者：謂彼若此從是乖違喜不更生，能離間者破壞意樂圓滿，而生染汙樂故。

戌七、說能離間語

**說能離間語者，謂或不聞，或他方便故。**

　　說能離間語等者：謂若此語能令乖離，是則此語名能離間。如聞彼此順乖離語，則向此彼展轉宣說。如是宣說，當知名為能離間語。如前已說。今此更顯由他方便，為乖離彼而有所說，亦名能離間語。如聞彼此順和合語，則向此彼謂為不聞。或復依止親近、施與、知友、給侍以為方便而有陳說，皆名能離間語。如下決擇分說。（陵本五十九卷十七頁4841）

酉二、明略義

**此中略義者，謂略顯示離間意樂、離間未壞方便、離間已壞方便、離間染汙心，及他方便應知。**

　　此中略義等者：離間意樂，配屬別句中若為破壞句。離間未壞方便，配屬聞彼語已至向彼宣說句。離間已壞方便，配屬破壞和合及隨印別離句。離間染汙心，配屬喜壞和合及樂印別離句。他方便，配屬說能離間語句應知。

未六、麤惡語攝2　申一、總句

**復次，麤惡語者者，此是總句。**

申一、別句2　酉一、舉相違2　戌一、釋經句12　亥一、語無擾動

**此中尸羅支所攝故，名語無擾動。**

　　語無擾動者：謂無憤發掉舉及躁急掉舉故。

亥二、悅耳

**文句美滑，故名悅耳。**

　　文句美滑等者：言不鄙陋，是名為美。言皆輕易，是名為滑。眾樂聽聞，故名悅耳。

亥三、稱心

**增上欲解所發起故，非假偽故，非諂媚故，名為稱心。**

　　增上欲解至名為稱心者：謂依增上生道樂欲忍可而起言說，是名增上欲解之所發起。是諦是實，名非假偽。無諂無誑，名非諂媚。眾樂領受，故名稱心。

亥四、可愛

**不增益故，應順時機，引義利故，名為可愛。**

　　不增益故至名為可愛者：如實而說，名不增益。應時而說，順眾而說，如法而說，是名應順時機及引義利。順往善趣，故名可愛。

亥五、先首

**趣涅槃宮，故名先首。**

　　趣涅槃宮故名先首者：謂說法者為令眾生越生死塹，故所說法唯以趣涅槃宮為其上首，令彼眾生起勝意樂，趣涅槃故。

亥六、美妙

**文句可味，故名美妙。**

　　文句可味故名美妙者：其聲清美，如羯羅頻迦音故。

亥七、分明

**善釋文句，故名分明。**

亥八、易可解了

**顯然有趣，故名易可解了。**

　　顯然有趣故名易可解了者：言無闕隱，是名顯然。愛樂聽聞，是名有趣。

亥九、可施功勞

**攝受正法，故名可施功勞。**

　　攝受正法等者：聽聞正法，如說修行，能引自義，功不唐捐，故名可施功勞。

亥十、無所依止

**離愛味心之所發起，故名無所依止。**

　　離愛味心至無所依止者：不依希望他信己故而為說法，名離愛味心之所發起。

亥十一、非可厭逆

**不過度量，故名非可厭逆。**

　　不過度量等者：知量而說，語無重複，是名不過度量。

亥十二、無邊無盡

**相續廣大，故名無邊無盡。**

　　相續廣大等者：言辭無間，廣大善巧，是名相續廣大。

戌二、略明攝2　亥一、初三種2　天一、標

**又從無擾動語乃至無邊無盡語，應知略攝為三種語。**

天二、列3　地一、尸羅律儀所攝語

**一、尸羅律儀所攝語，謂一種。**

地二、等歡喜語

**二、等歡喜語，謂三種。**

地三、說法語2　玄一、標攝

**三、說法語，謂其所餘。**

　　略攝為三種語等者：最初一種語無擾動，名尸羅律儀所攝語。次三悅耳、稱心、可愛，名等歡喜語；等遍三世無量眾生樂聽聞故。所餘八種，先首乃至無邊無盡，名說法語。前說增上生道，此說決定勝道，是故有別。

玄二、別廣2　黃一、標

**即此最後又有三種應知。**

黃二、列3　宇一、所趣圓滿語

**一、所趣圓滿語，謂初一。**

宇二、文詞圓滿語

**二、文詞圓滿語，謂次二。**

宇三、方便圓滿語

**三、方便圓滿語，謂其所餘。**

　　即此最後又有三種等者：謂說法語又有三種差別，如文易知。

亥二、後三種3　天一、無量眾生可愛可樂可欣可意語2　地一、別釋3　玄一、可愛語

**又於未來世可愛樂故，名可愛語。**

玄二、可樂語

**於過去世可愛樂故，名可樂語。**

玄三、可欣及可意語

**於現在世事及領受可愛樂故，名可欣語及可意語。**

地二、結攝

**應知即等歡喜語，名無量眾生可愛、可樂、可欣、可意語。**

天二、三摩呬多語

**即說法語，名三摩呬多語。**

　　即說法語名三摩呬多語者：三摩呬多，此云等引。由說法語引令眾生趣證涅槃，故名三摩呬多語。

天三、由無悔等漸次能引三摩地語

**即尸羅支所攝語，名由無悔等漸次能引三摩地語。**

　　即尸羅支所攝語等者：謂由尸羅成就故無悔，由無悔故生悅，生悅故心喜，心喜故身安，身安故受樂，受樂故心定，此中皆名尸羅支所攝語。舉初無悔後三摩地，略無中間悅喜安樂，故置等言。

酉二、釋麤惡2　戌一、舉二種2　亥一、毒螫語

**此中毒螫語者，謂毀辱**[^18]**他言，縱瞋毒故。**

亥二、麤獷語

**麤獷語者，謂惱亂他言，發苦觸故。**

戌二、例所餘

**所餘麤惡語，翻前白品應知。**

　　所餘麤惡語翻前白品應知者：前說無擾動語乃至無邊無盡語，白品所攝。今說麤惡語中，除前毒螫語、麤獷語外，所餘一切翻前所說無擾動語乃至無邊無盡語，當知即擾動語乃至有邊盡語，皆是麤惡語攝。又此略義亦翻白品，有三種語應知。

未七、綺語攝2　申一、總句

**復次，諸綺語者者，此是總句。**

申二、別句2　酉一、釋經句3　戌一、於邪舉罪時2　亥一、總標

**於邪舉罪時，有五種邪舉罪者。**

　　有五種邪舉罪者者：如下文說非時語者、非實語者、非義語者、非法語者、非靜語者，五種應知。

亥二、列釋5　天一、非時語者

**言不應時故，名非時語者。**

天二、非實語者

**言不實故，名非實語者。**

天三、非義語者

**言引無義故，名非義語者。**

天四、非法語者

**言麤獷故，名非法語者。**

天五、非靜語者

**言挾瞋恚故，名非靜語者。**

戌二、於邪說法時6　亥一、不思量語

**又於邪說法時，不正思審而宣說故，名不思量語。**

亥二、不靜語

**為勝聽者而宣說故，名不靜語。**

亥三、雜亂語

**非時而說，前後義趣不相屬故，名雜亂語。**

　　非時而說至名雜亂語者：於所應說前後不次，名非時說；由是義趣不相符順，名不相屬，是故此語名雜亂語。

亥四、非有教語

**不中理因而宣說故，名非有教語。**

　　不中理因而宣說故等者：能成立因有過失故，不能成就所立宗義，當知是因名不中理。違法違義故，名非有教語。

亥五、非有喻語

**引不相應為譬況故，名非有喻語。**

　　引不相應為譬況故等者：引同類喻，可順成宗；若不相應，宗義不立。不相應者，謂不相似；不相似故，即為異類。闕無同喻，故名非有喻語。

亥六、非有法語

**顯穢染故，名非有法語。**

　　顯穢染故等者：宣說種種王論、賊論、飲食等論，名顯穢染。能引無義故，名非有法語。

戌三、於歌笑嬉戲等時等

**又於歌笑嬉戲等時，及觀舞樂、戲笑、俳說等時，有引無義語。**

酉二、結略義

**此中略義者，謂顯如前說三時綺語。**

　　此中略義等者：如前所說邪舉罪時，邪說法時，歌笑嬉戲及觀舞樂戲笑俳說等時，是名三時。於三時中諸有所說，皆名綺語。

未八、貪欲攝2　申一、總句

**復次，諸貪欲者者，此是總句。**

申二、別句2　酉一、釋經句3　戌一、由猛利貪

**由猛利貪者，謂於他所有，由貪增上，欲為己有，起決定執故。**

戌二、於財或具

**於財者，謂世俗財類。具者，謂所受用資具。即此二種總名為物。**

戌三、凡彼所有定當屬我

**凡彼所有定當屬我者，此顯貪欲生起行相。**

酉二、明略義

**此中略義者，當知顯示貪欲自性、貪欲所緣、貪欲行相。**

　　此中略義等者：貪欲自性，配屬別句中初一句由猛利貪。貪欲所緣，配屬次二句於財及具。貪欲行相，配屬後一句凡彼所有定當屬我。

未九、瞋恚攝2　申一、總句

**復次，瞋恚心者者，此是總句。**

申二、別句2　酉一、釋經句5　戌一、惡意分別

**惡意分別者，謂於他有情所，由瞋恚增上力，欲為損害，起決定執故。**

戌二、當殺

**當殺者，謂欲傷害其身。**

戌三、當害

**當害者，謂欲損惱其身。**

戌四、當為衰損

**當為衰損者，謂欲令彼財物損耗。**

戌五、彼當自獲種種憂惱

**彼當自獲種種憂惱者，謂欲令彼自失財物。**

酉二、指略義

**此中略義，如前應知。**

　　此中略義如前應知者：如前貪欲略攝三義，一、自性，二、所緣，三、行相。瞋恚略義應知亦爾。瞋恚自性，配屬別句中惡意分別。瞋恚所緣，配屬當殺、當害乃至彼當自獲種種憂惱。瞋恚行相，謂損害等期心決定。如下決擇分說。（陵本五十九卷十四頁4832）今此略無，或惡意分別攝，故不更說。

未十、邪見攝2　申一、總句

**復次，諸邪見者者，此是總句。**

申二、別句2　酉一、釋經句9　戌一、起如是見

**起如是見者，此顯自心忍可欲樂當所說義。**

　　起如是見等者：此中忍可，謂即勝解，起見因故。欲樂即增語路，依見起故。於所說義未說當說，是名當所說義。

戌二、立如是論

**立如是論者，此顯授他當所說義。**

戌三、無有施與等2　亥一、總標列

**無有施與、無有愛養、無有祠祀者，謂由三種意樂誹撥**[^19]**施故。一、財物意樂，二、清淨意樂，三、祀天意樂。**

亥二、隨難釋

**供養火天，名為祠祀。**

　　無有施與等者：謂有外道，由依世間諸靜慮故，見世施主一期壽命恆行布施無有斷絕，從此命終，生下賤家，貧窮匱乏。彼作是思：定無施與、愛養、祠祀。如前空見論中已說。（陵本七卷九頁507）今此更顯由三意樂成三差別。謂由執取財物意樂，於諸有苦不能行施，是故誹撥無有施與。或由執取靜慮清淨意樂，於諸有恩及親愛所不欲行施，是故誹撥無有愛養。或由執取供養火天意樂，於諸尊勝都無所施，謂不應祀，是故誹撥無有祠祀。

戌四、無有妙行無有惡行

**又顯誹撥戒修所生善能治所治故，及顯誹撥施所生善能治所治故，說如是言：無有妙行，無有惡行。**

　　無有妙行無有惡行者：福、不動行，是名妙行；諸非福行，是名惡行。當知妙行從施戒修三種所生，是謂能治；惡行為施戒修之所對治，是謂所治。彼諸外道不能了知自業差別，是故撥無。

戌五、無有妙行惡行二業果及異熟

**又顯誹撥此三種善能治所治所得果故，說如是言：無有妙行、惡行二業果及異熟。**

　　無有妙行惡行二業果及異熟者：由妙行、惡行牽引愛非愛趣自體，是名為果。即彼妙行、惡行二業種子，為愛取潤變異成熟，先所牽引各別自體當得生起，是名異熟。

戌六、無有此世無有他世

**又顯誹撥流轉依處緣故，說如是言：無有此世，無有他世。**

　　誹撥流轉依處緣故等者：十方世界五趣差別，是諸有情流轉依處，隨業所感，作彼生緣，由是說名此世他世。於此撥無，是即誹撥諸有情生流轉依處。

戌七、無母無父

**又顯誹撥彼所託緣故，及誹撥彼種子緣故，說如是言：無母無父。**

戌八、無化生有情

**又顯誹撥流轉士夫故，說如是言：無有化生有情。**

　　誹撥流轉士夫者：此命終已，當生未生，於此中間有中有生，是名流轉士夫。唯化生故，亦名化生有情。當知中有，除無色界，一切處有，以此為依往生處故。於此撥無，是即誹撥流轉士夫。

戌九、世間無有真阿羅漢等2　亥一、標廣說

**又顯誹撥流轉對治還滅故，說如是言：世間無有真阿羅漢，乃至廣說。**

　　世間無有真阿羅漢乃至廣說者：此中廣說，如下正至乃至我生已盡等是。

亥二、釋別義10　天一、正至

**已趣各別煩惱寂靜，故名正至。**

　　已趣各別煩惱寂靜等者：如預流果，永斷一切見所斷惑故得；一來果、不還果，進斷欲界所餘煩惱故得；是名已趣各別煩惱寂靜。唯聖能證，故名正至。

天二、正行

**於諸有情遠離邪行，行無倒行，故名正行。**

天三、此世間

**因時，名此世間。**

天四、彼世間

**果時，名彼世間。**

　　因時名此世間果時名彼世間者：修習對治，名之為因；煩惱永斷，名之為果。若修因時，於此煩惱未永斷故，名此世間；若證果時，此煩惱斷，於餘煩惱未永斷故，名彼世間。如說預流，乃至不還果向差別應知。謂諸無事能感惡趣、往惡趣因煩惱斷故，立預流果。此預流果極餘七有，由是因緣，多生相續。若斷再生相續煩惱，生無重續，立一來果。若已永斷能感還來生此煩惱，唯於天有當可受生，即於爾時立不還果。如下聲聞地說。（陵本二十九卷十三頁2447）

天五、自然

**自士夫力之所作故，名為自然。**

　　自士夫力之所作故名為自然者：謂諸如來無師自然修三十七菩提分法，現等正覺。又諸獨覺出無佛世，無師自能修三十七菩提分法，證法現觀，得獨覺菩提果。唯此說為自士夫力所作，故名自然。

天六、通慧

**通慧者，謂第六。**

　　通慧謂第六者：六神通中，漏盡智通是第六數，不共外道，說名通慧；謂能了知煩惱盡得及漏盡方便故。

天七、已證

**已證者，謂由見道。**

　　已證謂由見道者：於六現觀中，此說現觀智諦現觀。

天八、具足

**具足者，謂由修道。**

　　具足謂由修道者：此說究竟現觀。

天九、顯示

**顯示者，自所知故，為他說故。**

　　顯示等者：於煩惱斷自作證已能正了知，名自所知。依此廣為他說，宣揚開示，謂此應遍知永斷等，是名顯示。

天十、我生已盡等

**我生已盡等，當知如餘處分別。**

　　我生已盡等至餘處分別者：此中等言，等取梵行已立，所作已辦，不受後有。如下異門分釋。（陵本八十三卷十七頁6325）即此所說餘處分別。

酉二、明略義2　戌一、第一略義2　亥一、總標列

**此中略義者，謂顯示謗因、謗果、誹謗功用、謗真實事。**

亥二、隨難釋

**功用者，謂植**[^20]**種功用、任持功用、來往功用、感生業功用。**

　　此中略義等者：謗因，配屬無施與等及無妙行、惡行。謗果，配屬無有妙行、惡行二業果及異熟。誹謗功用，配屬無有此世、無有他世乃至無有化生有情。謗真實事，配屬世間無有真阿羅漢等。又植種功用，謂父為種子緣。任持功用，謂母為所託緣。來往功用，謂此世他世為流轉依處緣。感生業功用，謂化生有情為流轉緣。此中感生，意謂趣生，於趣生時如得神通，所趣無礙，名感生業。

戌二、第二略義2　亥一、總標列

**又有略義差別。謂顯示誹謗若因、若果、若流轉緣、若流轉士夫，及顯誹謗彼對治還滅。**

　　又有略義差別等者：此中若流轉緣，配屬無有此世、無有他世，及無母無父。若流轉士夫，配屬無化生有情。餘同前說。

亥二、別料簡2　天一、謗流轉

**又誹謗流轉者，應知謗因，不謗自相。**

天二、謗還滅

**謗還滅者，應知謗彼功德，不謗補特伽羅。**

　　又誹謗流轉等者：謗流轉中，應知唯由謗因意樂，謂此彼世乃至化生有情不為流轉因緣，不謗有情流轉自相。謗還滅中，應知唯由謗彼功德意樂，謂彼不能對治還滅，不謗還滅補特伽羅。

午二、白品2　未一、翻前相

**復次，白品一切，翻前應知。**

未二、釋差別2　申一、標說

**所有差別，我今當說。**

申二、釋經2　酉一、翻欲邪行攝3　戌一、舉總句

**謂翻欲邪行中，諸梵行者者，此是總句。**

戌二、釋差別2　亥一、標列

**當知此由三種清淨而得清淨。一、時分清淨，二、他信清淨，三、正行清淨。**

亥二、引釋3　天一、時分清淨

**盡壽行故、久遠行故者，此顯時分清淨。**

　　盡壽行故久遠行故者：乃至命終離欲邪行，名盡壽行。或過一年，不至命終，多時離欲邪行，名久遠行。

天二、他信清淨2　地一、標二種

**諍處雪故名清，無違越故名淨，此二總顯他信清淨。**

地二、辨四句2　玄一、標

**此中或有清而非淨，應作四句。**

玄二、辨4　黃一、初句

**初句者，謂實毀犯，於諍得勝。**

黃二、第二句

**第二句者，謂實不犯，於諍墮負。**

黃三、第三句

**第三句者，謂實不犯，於諍得勝。**

黃四、第四句

**第四句者，謂實毀犯，於諍墮負。**

天三、正行清淨2　地一、釋經4　玄一、遠離生臭

**不以愛染身觸母邑故，名遠離生臭。**

玄二、遠離婬欲

**不行兩兩交會鄙事故，名遠離婬欲。**

玄三、非鄙愛

**不以餘手觸等方便而出不淨故，名非鄙愛。**

玄四、遠離猥法

**願受持梵行故，名遠離猥法。**

　　願受持梵行故名遠離猥法者：謂能受學遠離一切行非梵行習婬欲法，是名受持梵行。

地二、結名

**如是名為正行清淨具足。**

戌三、指略義

**當知略義即在此中。**

酉二、翻妄語攝2　戌一、釋經言4　亥一、可信

**又翻妄語中，可信者，謂可委故。**

亥二、可委

**可委者，謂可寄託故。**

亥三、應可建立

**應可建立者，謂於彼彼違諍事中，應可建立為正證故。**

亥四、無有虛誑

**無有虛誑者，於委寄中不虛誑故，不欺罔**[^21]**故。**

戌二、明略義

**此中略義者，謂顯三種攝受。一、欲解攝受，二、保任攝受，三、作用攝受。**

　　此中略義等者：欲解攝受，配屬可信、可委。保任攝受，配屬應可建立。作用攝受，配屬無有虛誑。此於一切有情能為攝受饒益，由是故說三種攝受，翻彼妄語能為虛偽友證損害故。

巳二、法相差別建立3　午一、標一切

**復次，法相差別建立者，謂即殺生、離殺生等。**

午二、隨別釋2　未一、黑品10　申一、殺生

**云何殺生？謂於他眾生起殺欲樂，起染汙心，若即於彼起殺方便，及即於彼殺究竟中所有身業。**

　　云何殺生等者：此釋殺生業道法相差別。謂殺生業要以有情數眾生為所依事，即此所說於他眾生。又殺生者作如是心：我當害生，即此所說起殺意樂。心為貪瞋癡三煩惱所蔽，即此所說起染汙心。即於是處彼業現行而得究竟，即此所說於彼起殺方便，及即於彼殺究竟中所有身業。此中方便、究竟，謂於爾時，或於後時令彼捨命，是名殺生業道法相差別。如是差別，下皆準解，隨應當知。

申二、不與取

**云何不與取？謂於他攝物起盜欲樂，起染汙心，若即於彼起盜方便，及即於彼盜究竟中所有身業。**

　　云何不與取等者：此釋不與取法相差別。於他攝物，謂不與取業所依處事，或有情數、非有情數，隨應當知。此不與取方便、究竟，謂起方便移離本處。

申三、欲邪行

**云何欲邪行？謂於所不應行，非道、非處、非時起習近欲樂，起染汙心，若即於彼起欲邪行**[^22]**方便，及於欲邪行究竟中所有身業。**

　　云何欲邪行等者：此釋欲邪行法相差別。如前欲邪行中說：若未適他，為三守護之所守護；若已適他，為他妻妾；是名所不應行。又一切男及不男，屬自屬他，皆不應行。如下決擇分釋。（陵本五十九卷十六頁4839）非道、非處、非時，如前欲邪行中已解。此欲邪行方便、究竟，謂兩兩交會。

申四、妄語

**云何妄語？謂於他有情起覆想說欲樂，起染汙心，若即於彼起偽證方便，及於偽證究竟中所有語業。**

　　云何妄語等者：此釋妄語法相差別。於中方便、究竟，謂時眾及對論者領解。

申五、離間語

**云何離間語？謂於他有情起破壞欲樂，起染汙心，若即於彼起破壞方便，及於破壞究竟中所有語業。**

　　云何離間語等者：此釋離間語法相差別。於中方便、究竟，謂所破領解。

申六、麤惡語

**云何麤惡語？謂於他有情起麤語欲樂，起染汙心，若即於彼起麤語方便，及於麤語究竟中所有語業。**

　　云何麤惡語等者：此釋麤惡語法相差別。於中方便、究竟，謂訶罵彼。

申七、綺語

**云何綺語？謂起綺語欲樂，起染汙心，若即於彼起不相應語方便，及於不相應語究竟中所有語業。**

　　云何綺語等者：此釋綺語法相差別。於中方便、究竟，謂纔發言。

申八、貪欲

**云何貪欲？謂於他所有起己**[^23]**有欲樂，起染汙心，若於他所有起己**[^24]**有欲樂決定方便，及於彼究竟中所有意業。**

　　云何貪欲等者：此釋貪欲法相差別。於中方便、究竟，謂於彼事定期屬己。

申九、瞋恚

**云何瞋恚？謂於他起害欲樂，起染汙心，若於他起害欲樂決定方便，及於彼究竟中所有意業。**

　　云何瞋恚等者：此釋瞋恚法相差別。於中方便、究竟，謂損害等其心決定。

申十、邪見

**云何邪見？謂起誹謗欲樂，起染汙心，若於起誹謗欲樂決定方便，及於彼究竟中所有意業。**

　　云何邪見等者：此釋邪見法相差別。於中方便、究竟，謂誹謗決定。

未二、白品2　申一、舉離殺生

**云何離殺生？謂於殺生起過患欲解，起勝善心，若於彼起靜息方便，及於彼靜息究竟中所有身業。**

　　云何離殺生等者：此釋離殺生法相差別。殺生過患略說有七，如下業過患說。（陵本九卷九頁671）了知此故，名起過患欲解。無貪、無瞋、無癡俱行，是名起勝善心。受戒律儀，名起靜息方便。遠離諸殺生事，是名於彼靜息究竟。

申二、例離不與取等2　酉一、例同

**如離殺生，如是離不與取乃至離邪見，應知亦爾。**

酉二、顯別

**此中差別者，謂於不與取起過患欲解，乃至於邪見起過患欲解，起勝善心，若於彼起靜息方便，及於彼靜息究竟中所有意業。**

午三、結略廣

**如是十種略為三種，所謂身業、語業、意業。即此三種廣開十種應知。**

寅三、業因3　卯一、徵

**業因云何？**

卯二、標

**應知有十二種相。**

卯三、列

**一、貪，二、瞋，三、癡，四、自，五、他，六、隨他轉，七、所愛味，八、怖畏，九、為損害，十、戲樂，十一，法想，十二、邪見。**

　　應知有十二種相等者：此中總說十種業道因緣。彼一一相，或通一切，或唯少分。貪瞋癡三，通說一切業因。起染汙心，或具不具故。或自所作，或令他作，或隨他轉，此說身語業因。所餘諸相，隨應當知。決擇分說：為財利等害諸眾生，亦名殺生。或恐為損、或為除怨、或謂為法，乃至或為戲樂害諸眾生，亦名殺生。（陵本五十九卷十六頁4837）如說殺生由如是因，於餘業道，或有或無，亦如決擇分說。又此戲樂，謂戲樂顛倒。法想、邪見，謂執受顛倒。如下業顛倒說。（陵本九卷五頁649）

寅四、業位2　卯一、徵

**業位云何？**

卯二、釋2　辰一、標列

**應知略說有五種相，謂軟位、中位、上位、生位、習氣位。**

辰二、隨釋3　巳一、軟中上位2　午一、約受生辨2　未一、不善業攝3　申一、由軟位

**由軟不善業故，生傍生中。**

申二、由中位

**由中不善業故，生餓鬼中。**

申三、由上位

**由上不善業故，生那落迦中。**

未二、善業攝3　申一、由軟位

**由軟善業故，生人中。**

申二、由中位

**由中善業故，生欲界天中。**

申三、由上位

**由上善業故，生色無色界。**

午二、約因緣辨2　未一、舉不善業3　申一、軟位

**何等名為軟位不善業耶？謂以軟品貪瞋癡為因緣故。**

申二、中位

**何等名為中位不善業耶？謂以中品貪瞋癡為因緣故。**

申三、上位

**何等名為上位不善業耶？謂以上品貪瞋癡為因緣故。**

未二、例諸善業

**若諸善業，隨其所應，以無貪、無瞋、無癡為因緣應知。**

巳二、生位

**何等生位業？謂已生未滅現在前業。**

　　已生未滅現在前業者：因已受用，是名已生。自性受用未盡，是名未滅。由是說名現在前業。

巳三、習氣位

**何等習氣位業？謂已生已滅不現前業。**

　　已生已滅不現前業者：因已受盡，自性已滅，是名已生已滅。無間為緣，為生餘法，除阿羅漢最後心心所。熏習相續，雖復已滅，經百千劫猶能令彼愛非愛果異熟當熟，由是說言不現前業。

**瑜伽師地論科句披尋記卷第八**

[^1]: 「患」，磧砂作「失」。

[^2]: 編按：韓清淨手稿中，於「自」及「不」之間有一空白，猜可能是漏「然」字。

[^3]: 「不分別」，大正作「若不分別」。

[^4]: 編按：此段引文原在卷六十九，韓清淨將之調整至卷六十五。

[^5]: 「植」，磧砂、大正作「殖」。

[^6]: 「苦」，磧砂作「若」。

[^7]: 「名暴流」，大正作「故名暴流」。

[^8]: 「名為箭」，大正作「故名為箭」。

[^9]: 「殺生者者」，磧砂作「殺生者」。

[^10]: 「競」，磧砂作「竟」。

[^11]: 磧砂無「法」字。

[^12]: 「妹」，磧砂作「姝」。

[^13]: 磧砂無「者」字。

[^14]: 「二」，磧砂作「一」。

[^15]: 「三」，磧砂作「王」。

[^16]: 磧砂無「故」字。

[^17]: 「五」，披尋記原作「四」。

[^18]: 「辱」，大正作「摩」。

[^19]: 「誹撥」，磧砂、大正、陵本作「非撥」。以下同此。

[^20]: 「植」，磧砂、大正作「殖」。

[^21]: 「罔」，磧砂、大正作「誷」。

[^22]: 磧砂無「行」字。

[^23]: 「己」，陵本作「已」。

[^24]: 同上。
