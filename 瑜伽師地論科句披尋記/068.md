# 瑜伽師地論科句披尋記卷第六十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中聲聞地之二**

癸三、滅諦攝2　子一、問答決擇3　丑一、料簡滅2　寅一、問

**問：諸行寂滅，是滅諦耶？設是滅諦，諸行寂滅耶？**

寅二、答2　卯一、順後句

**答：若是滅諦，亦諸行寂滅。**

卯二、簡前句

**或諸行寂滅，然非滅諦。謂由無常滅故、非擇滅故，諸行寂滅。**

丑二、出滅法2　寅一、問

**問：何等法滅故名滅諦耶？**

寅二、答2　卯一、略標列

**答：略有二種。一、煩惱滅故；二、依滅故。**

卯二、辨證得

**煩惱滅故，得有餘依滅諦；依滅故，得無餘依滅諦。**

丑三、釋妨難2　寅一、問

**問：若此滅諦先無後有，云何是常？若常時有，何不一切有情於一切時般涅槃耶？**

寅二、答2　卯一、釋常難2　辰一、遮非

**答：不流轉相、不現行相是滅諦相，此諦云何先無後有。**

辰二、顯義

**又無生相、無滅相是常相，滅諦亦爾，是故名常。**

卯二、釋般涅槃難2　辰一、辨異相

**若有證得一切麤重永息滅者，彼般涅槃；若未證得者，彼不般涅槃。**

辰二、顯證得

**有滅諦故，諸有情類有證得者，是故涅槃是證所顯，非生所顯。**

子二、遮簡過失4　丑一、標

**復次，若有遠離四種過失說滅諦者，是名正說。**

丑二、徵

**何等名為四種過失？**

丑三、列

**一、增益過失，二、自相邪分別過失，三、相雜亂過失，四、損減過失。**

丑四、釋

**若言諸行、盡滅有異者，是增益過失；言無異者，是自相邪分別過失；言亦有異亦無異者，是相雜亂過失；言非有異非無異者，是損減過失。**

　　何等名為四種過失等者：謂彼滅諦唯有為滅所顯，若言有異，便為戲論，非所戲論，故成增益過失。又彼滅諦與有為法其相有異，若言無異，便成自相邪分別過失。又彼滅諦非無自相，若言亦有異亦無異，便成相雜亂過失。又彼滅諦非唯假設，若言非有異非無異，是即一切都無所有，便成損減過失。

癸四、道諦攝4　子一、施設道支2　丑一、釋妨難2　寅一、問

**問：若唯一切出世間五非取蘊皆道諦攝，何因緣故，唯說正見為先八聖支道而為道諦？**

寅二、答2　卯一、第一義2　辰一、標依三學

**答：依三學故作如是說。**

辰二、釋其差別

**由有學者，於時時間依增上戒學而起修學，於時時間依增上心學而起修學，於時時間依增上慧學而起修學。**

卯二、第二義2　辰一、標三蘊攝

**又此八聖支道三蘊所攝，是故唯此說名道諦。**

　　八聖支道三蘊所攝者：本地分說：正語、正業、正命，名為修戒；正念、正定，名為修定；正見、正思惟、正精進，名為修慧。（陵本十五卷一頁1273）由是此說三蘊所攝。

辰二、釋其差別3　巳一、戒蘊攝2　午一、問

**問：何因緣故，正語、正業、正命說為戒蘊？**

午二、答2　未一、釋因緣3　申一、標

**答：二因緣故。**

申二、列

**一、依正受用法故；二、依正受用財故。**

申三、釋2　酉一、依受用法

**謂正語、正業，戒為根本、戒為所依，方能受用一切正法，是故說名依受用法。**

酉二、依受用財

**由正命故，不依矯詐等起邪命法求衣服等，此為根本、此為依處，正受用財，是故說名依受用財。**

未二、顯清淨2　申一、標佛說

**又於是處，世尊說為增上清淨意現行性。**

申二、釋行相

**此中依止貪等，起犯戒思；依止矯詐等，起邪追求衣服等思。若離此事，應知是名增上清淨意現行性。**

巳二、慧蘊攝2　午一、問

**問：何因緣故，正見、正思惟、正精進說為慧蘊？**

午二、答3　未一、標作業

**答：由此慧蘊略有三種作業，因此三法方得究竟。**

未二、釋差別

**謂通達諸法真義，是初業。通達諸法真義已，即於真義為他宣說、施設、建立、分別、開示，令其易了，是第二業。為斷餘結，法隨法行，是第三業。**

未三、結究竟

**如是三業，由正見、正思惟、正精進故，如其次第而得究竟。**

　　為斷餘結者：永斷薩迦耶見、戒禁取、疑，名斷三結，由是建立名預流果。從是以後，有餘煩惱未斷應斷，是名餘結。

巳三、定蘊攝2　午一、問

**問：何因緣故，正念、正定說為定蘊？**

午二、答2　未一、標列

**答：二因緣故。一、由自性故；二、由所依故。**

未二、隨釋2　申一、由自性

**由自性者，謂三摩地。**

申二、由所依3　酉一、總標

**由所依者，四因緣故，念於此定能作所依。**

酉二、列釋4　戌一、繫所緣

**一、繫所緣故。謂於四念住繫攝其心。**

戌二、隨順定

**二；隨順定故。謂由此念，於守護根門、正知而住，順歡喜處隨念作意中，能隨順定。**

　　順歡喜處隨念作意者：本地分說：入聖現觀已，為欲證得速疾通慧，作意思惟諸歡喜事。如彼廣釋應知。（陵本二十卷二十三頁1795）

戌三、能斷蓋

**三、能斷蓋故。謂於各別不淨觀等諸蓋對治作意中，能斷諸蓋。**

戌四、修習相

**四、極多修習相作意故。謂遠離者，於止、舉、捨相，無間、殷重加行中，能多修習。**

酉三、結成

**是故此念為定所依。**

丑二、廣正見2　寅一、顯差別2　卯一、辨行相2　辰一、略標列

**復次，正見差別略有十一。謂如病見、如癰見，乃至無我見、結見、離繫見、能離結見。**

辰二、配緣諦4　巳一、苦諦攝2　午一、辨2　未一、初四見2　申一、標

**於四種行，如其次第，有四種見。**

申二、釋

**謂於諸煩惱纏俱行行中，於煩惱隨眠俱行行中，於愛味俱行行中，於過患俱行行中，次第觀為如病、如癰、如箭、如障。**

未二、次四見4　申一、無常見

**若於諸行觀為生滅，名無常見。**

申二、苦見

**觀為三苦之所隨逐，名為苦見。**

申三、空見

**觀彼遠離餘我我所，名為空見。**

申四、無我見

**觀彼諸行體性非我及我所相，名無我見。**

午二、結

**如是八種，是緣苦諦正見。**

巳二、集諦攝2　午一、標

**若於集諦觀為因、集、生、緣，名為結見。**

午二、釋

**由彼集諦，於苦諦中起雜染結故。**

巳三、滅諦攝2　午一、標

**若於滅諦觀滅、靜、妙、離，名離繫見。**

午二、釋

**由彼滅諦，一切煩惱及依離繫所顯故。**

巳四、道諦攝2　午一、標

**若於道諦觀道、如、行、出，名能離結見。**

午二、釋

**由彼道諦，究竟能離結縛所顯故。**

卯二、會異說2　辰一、問

**問：若先起無常、苦、空、無我見，後方起如病、如癰、如箭、如障見，何緣此中先說如病等見？**

辰二、答2　巳一、明次第2　午一、標說依

**答：此中依已得道補特伽羅，說彼為先。**

午二、釋所以

**何以故？已得聖道諸有學者，由增上意樂，於諸取蘊觀為如病，乃至如障；如是觀已，為斷餘結，復起上位清淨無常見，乃至無我見。**

巳二、出行別2　午一、略標

**當知此中，略有二種無常等見。**

午二、列釋2　未一、不清淨見

**一、是如病等見所依不清淨見；以此為先，此為引導，為欲獲得所未得故。**

　　是如病等見所依不清淨見者：世間正見性有漏故，名不清淨。此如前說：先起無常、苦、空、無我見，後方起如病、如癰、如箭、如障見。是故無常等見，能為如病等見所依。

未二、清淨見

**二、是如病等見能依清淨見；已得如病等見，復令增長，及為得心善解脫故。**

　　是如病等見能依清淨見者：出世無常等見，名清淨見。此如前說：於諸取蘊觀為如病，乃至如障；如是觀已，為斷餘結，復起上位清淨無常見，乃至無我見。是故清淨無常等見，名為能依。

寅二、攝三行2　卯一、別配屬

**如是十一正見中，空行、無我行見名為空行，餘行見名無願行，一行見名無相行。**

卯二、隨難釋

**謂於滅諦離繫行見。**

　　餘行見名無願行者：十一正見中，除空、無我及離繫見，所餘一切，名餘行見。

子二、明總對治3　丑一、標一切

**復次，於修道中，一切出世間道緣四諦為境，當知皆能對治三界一切煩惱。**

丑二、釋所以

**何以故？由諸有學已見跡者，先由法智、類智，於現不現一切行中起現觀已，後於修道攝一切行，總為一團、一分、一聚，以無常等行次第觀察，而不分別此是欲行、此是色行、此無色行、此是現見、此非現見。**

丑三、結能治

**是故當知，於修道中，諸出世道所攝聖道，能總對治下地、上地一切煩惱。**

　　總為一團一分一聚者：謂如下說：不更分別此是欲行、此是色行、此無色行、此是現見、此非現見。此中一團，謂彼欲、色、無色諸行。此中一分、一聚，謂彼現非現見。下上界地色無色聚，如次名為現見及非現見。今總觀彼，故說一團、一分、一聚，以彼諸行唯是無常、苦、空、無我共相之所顯故。

子三、修無相行2　丑一、標多分

**復次，彼諸聖者，於修道中，由出世道而昇進時，多分以無相行，數數作意思惟無相。**

丑二、釋所以

**何以故？由此作意，最能引發現法樂住，斷煩惱故。**

子四、攝聖功德

**復次，五神通、無諍、願智、無礙解等，及諸如來力、無畏等所有一切不共佛法，皆是道後所得，其性清淨，道所建立。由此因緣，皆道諦攝。**

壬三、總料簡4　癸一、說應知斷2　子一、苦應遍知2　丑一、問

**問：一切四諦皆應遍知，何緣但說苦諦是應遍知？**

丑二、答2　寅一、釋2　卯一、唯苦諦

**答：由於苦諦以二種相應遍知故，所謂自相及與共相。**

卯二、簡餘諦

**於所餘諦但知自相。謂以因等行知集諦自相，以滅等行知滅諦自相，以道等行知道諦自相。**

寅二、結

**是故唯說苦諦是應遍知。**

　　以因等行知集諦自相等者：因、集、生、緣，名因等行。滅、靜、妙、離，名滅等行。道、如、行、出，名道等行。

子二、集應永斷

**問：苦諦亦應永斷，何緣唯說集諦是應永斷？答：由集諦永斷能顯苦諦永斷，是故唯說集諦是應永斷。**

癸二、現觀差別2　子一、標列

**復次，於諸諦中，略有二種現觀。一、智現觀，二、斷現觀。**

子二、隨釋2　丑一、智現觀

**智現觀者，謂隨次第，於諸諦中別相智生。**

丑二、斷現觀

**斷現觀者，謂隨次第，無倒智生為依止故，證得所有煩惱斷滅。**

癸三、精進因緣

**復次，略有五種發起正精進因緣。一、宣說正法；二、修行共住；三、察懈怠過失，見精進功德；四、由思擇力相續成熟；五、知所證得前後差別。**

癸四、斷等差別2　子一、斷差別

**復次，略有二種於斷作證。一、於種子伏斷作證，二、於種子永斷作證。**

子二、離繫差別

**當知離繫亦有二種。一、於諸煩惱品別離繫，二、於煩惱事相屬離繫。**

庚五、釋說諂誑過患2　辛一、舉經問

**問：如世尊言：汝等苾芻勿行諂誑。此中如來觀見諂曲幾種過患，誡諸苾芻不令行諂？**

辛二、依義答2　壬一、出過患2　癸一、標

**答：觀諂曲者有十二過患故。**

癸二、列

**一、諂曲因緣，不能證得真實智慧；二、退失名譽；三、退失他信；四、退失功德增長；五、退失於智者邊聽聞正法教誡教授；六、諸惡增長；七、令心相續遠離諸善；八、由諂不平損害其心，常懷苦惱不安隱住；九、慮後苦法；十、非聖法器；十一、臨終追悔；十二、身壞已後墮諸惡趣，生那落迦。**

壬二、辨差別3　癸一、總標

**復次，欲界中諂有八種行及七種事。**

癸二、別列2　子一、八行

**云何八行？一、迷惑諂行，二、覆藏諂行，三、顯示諂行，四、結構**[^1]**諂行，五、恭順諂行，六、謀計諂行，七、推注諂行，八、現悲諂行。**

子二、七事

**云何七事？一、言說事，二、詰問事，三、違諍事，四、現親友事，五、現委信事，六、所作假託事，七、艱辛事。**

癸三、配屬7　子一、言說事2　丑一、舉於義非義

**由初事故，其諂曲者與諸世間隨起言說，於非義中示現為義，以相迷惑；或於義中示現非義。**

丑二、例於有非有

**如於義非義，於有非有，當知亦爾。**

子二、詰問事

**又於現行諂曲所起諸惡行中，若他詰問，諂者則便覆藏實罪，顯不實德。**

子三、違諍事

**又諍論者，將欲推其功德、過失，爾時諂者則便結構**[^2]**諸惡朋黨。**

子四、現親友事

**又諂曲者，見諍論人有力暴惡，心生怖懼，即以卑下身語二業，隨順恭敬，現親友相。**

子五、現委信事

**又諂曲者，若見軟直可規其利，內與不可委信者等，而外現已極可委信。謂行住中，虛詐積集清善之相。**

子六、所作假託事

**又諂曲者，於諸親善得意友朋未來廣大所作事中，先詐為伴，後所作事現在前時，矯現種種方便推注。謂為遮防自劬勞故。**

子七、艱辛事

**又諂曲者，隨遭一種苦惱事已，於彼怨對所遭苦事，實無如是重憂重苦，然自顯示有重憂苦。謂深歎恨愁憂苦惱，乃至悶絕。**

　　有八種行及七種事等者：八種行中，唯除顯示諂行，所餘七行，如次配屬七事，如下釋義應知。言顯示諂行者，謂不真實顯己功德。彼實無德，而欲令他諸有智者同梵行等了知有德故。

庚六、釋說麤語聲聞2　辛一、標毀責

**復次，麤語聲聞，尚不應得於諸諦中教誡教授，況當能得真諦現觀，或復清淨。**

辛二、辨彼相2　壬一、別辨九種3　癸一、標

**又有九種麤語聲聞麤語之相。若有成就如是相者，當知此名不可與語麤語聲聞。**

癸二、徵

**何等為九？**

癸三、釋9　子一、初相

**謂能舉罪補特伽羅正詰問時，以不美言假合而答，或不相應、或不圓滿、或託餘事方便而答。是名初相。**

　　以不美言假合而答等者：答言麤獷，名不美言。答不應理，名不相應。答不領解，名不圓滿。引餘事答，雜說異語，名託餘事方便。

子二、第二相

**又以謬言假設餘論，方便推遣所詰問事。是第二相。**

子三、第三相

**又瞋恚纏，擾亂、懵憒、渾濁自心。是第三相。**

子四、第四相

**又瞋恚纏，發起憤怨、詈言、鄙語。是第四相。**

子五、第五相

**又起高心，彼既說我，我當何故而不說彼。是第五相。**

子六、第六相

**又堅覆藏自所作罪。是第六相。**

子七、第七相

**又結怨心相續不捨。是第七相。**

子八、第八相

**又多發起報怨之心。是第八相。**

子九、第九相

**又他顯說能舉罪者若實不實諸功德時，不生信解，誹**[^3]**撥毀罵。是第九相。**

壬二、配屬所依2　癸一、標列

**此中略有二種舉罪補特伽羅。一、共所尊重，二、非共尊重。**

癸二、別配

**當知此中，初二種相，依初能舉補特伽羅；餘七種相，依第二能舉補特伽羅。**

庚七、釋諸毗奈耶相2　辛一、出當決擇

**復次，本地分中，依戒律儀諸毗奈耶相應之相，今當決擇。**

辛二、標釋一切2　壬一、嗢柁南標

**嗢柁南曰：**

**　攝制立尸羅　無逸障學觀　依攝受受用　甚深說喻事**

壬二、長行釋13　癸一、攝處4　子一、標

**略有七處，攝毗奈耶及別解脫。**

子二、徵

**何等為七？**

子三、列

**一、教敕，二、開聽，三、制止，四、犯處，五、有犯，六、無犯，七、出罪。**

子四、釋7　丑一、教敕

**云何教敕？謂佛世尊毗奈耶中，敕諸苾芻捨不善法，增長善法，當知是名略說一切教敕之相。若廣分別，無量無邊。**

丑二、開聽

**云何開聽？謂佛世尊毗奈耶中，開許一切能無染汙現所受用資生因緣。**

丑三、制止

**云何制止？謂佛世尊毗奈耶中，制止一切自性罪法、違無罪法。**

　　制止一切自性罪法違無罪法者：性罪不善，名自性罪法。遮罪違善，名違無罪法。

丑四、犯處2　寅一、徵

**云何犯處？**

寅二、釋2　卯一、標列

**略有十八。一、不善，二、違善，三、身業，四、語業，五、意業，六、戒壞，七、見壞，八、軌則壞，九、正命壞，十、隨護他心，十一、護他損惱，十二、護非處疑慮，十三、婬，十四、鉢，十五、衣，十六、食，十七、臥具，十八、病緣醫藥及餘資具。**

　　隨護他心等者：軌則、所行皆悉具足，未信令信，已信倍增，是名隨護他心。若有違犯，便成他所譏嫌過失。不作離間人語等事，是名護他損惱。若有違犯，便成惱他過失。於微小罪見大怖畏、受學學處，是名護非處疑慮。若有違犯，便成障往善趣沙門過失。

卯二、釋相2　辰一、約二種罪釋2　巳一、不善

**不善者，謂所有性罪。**

巳二、違善

**違善者，謂所有遮罪。**

辰二、約五犯聚釋2　巳一、身語意業處

**身語意業處，隨其所應，於一切五犯聚中，當知其相。**

巳二、所餘犯處

**如是所餘犯處，亦於五犯聚中，如其所應，當知其相。**

　　於一切五犯聚中者：攝事分說：五種罪聚攝一切罪。一者、他勝罪聚，二者、眾餘罪聚，三者、隕墜罪聚，四者、別悔罪聚，五者、惡作罪聚。（陵本九十九卷二頁7409）

丑五、有犯2　寅一、徵

**云何有犯？**

寅二、釋2　卯一、約五犯聚辨2　辰一、標略說

**謂若略說有五犯聚。**

辰二、明起因4　巳一、徵

**何故於此五犯聚中起諸違犯？**

巳二、標

**謂五因故。**

巳三、列

**一、因緣故；二、發起故；三、事故；四、方便故；五、究竟故。**

巳四、指

**此分別義，於攝事分毗奈耶摩怛理迦中，我當廣說。**

　　此分別義者：攝事分說：依毗奈耶勤學苾芻，由五種相遍知所犯。一者、遍知犯罪因緣，二者、遍知犯罪等起，三者、遍知所犯罪事，四者、遍知犯罪加行，五者、遍知犯罪究竟。如彼廣分別義應知。（陵本一百卷一頁7472）

卯二、約補特伽羅辨2　辰一、出九種

**復有九種犯。一、近事男犯，二、近事女犯，三、勤策男犯，四、勤策女犯，五、正學犯，六、苾芻尼犯，七、苾芻犯，八、異生犯，九、有學犯。**

辰二、簡無學3　巳一、標

**無有無學犯。**

巳二、徵

**何以故？**

巳三、釋

**由彼更無所應作故，法爾獲得小及隨小一切學處悉皆止息，又定不能犯染汙罪。**

　　又定不能犯染汙罪者：本地分說：阿羅漢苾芻諸漏永盡，不能習近五種處所。一者、不能故思殺害諸眾生命，二者、不能不與而取，三者、不能行非梵行習婬欲法，四者、不能知而妄語，五者、不能貯蓄受用諸欲資具。（陵本三十四卷二十六頁2813）其義應知。

丑六、無犯

**云何無犯？略有四種。一、初業，二、顛狂，三、心亂，四、苦受所逼。**

　　略有四種等者：攝事分中說有五種無犯因緣。今此四種，唯其第五因緣所攝。當知此中無犯，謂雖有犯而不名犯。與初四種無犯有別，是故舉說。

丑七、出罪2　寅一、徵

**云何出罪？**

寅二、釋2　卯一、標列

**略由五相。一、由自故；二、由他故；三、由自他故；四、依轉故；五、依捨故。**

卯二、隨釋5　辰一、由自故

**由自故者，謂應自靜息故。**

辰二、由他故

**由他故者，謂見諦者有所違犯不染汙罪。**

　　由他故者等者：已見諦者無染違犯，不說應自靜息，故不由自。然彼非染違犯，應對於他補特伽羅發露悔滅，故說由他。

辰三、由自他故

**由自他者，謂諸異生染不染罪。**

　　由自他者等者：彼諸異生，若所違犯是染汙罪，應自靜息及向他悔；非染汙罪，唯向他悔。如是總說名由自他。

辰四、依轉故

**依轉故者，謂轉捨苾芻依，轉得苾芻尼依；或轉捨苾芻尼依，轉得苾芻依。爾時苾芻、苾芻尼各所犯罪，或轉餘形、或轉無形。**

　　依轉故者等者：此中轉捨苾芻依故，應說出離苾芻所犯。轉捨苾芻尼依故，應說出離苾芻尼所犯。如是或轉餘形、或轉無形，出所犯罪，隨應當知。

辰五、依捨故

**依捨故者，謂命終已。**

癸二、制立清淨2　子一、第一義

**復次，略有十種制立學處清淨。一、道理清淨，二、果清淨，三、攝受清淨，四、外清淨，五、內清淨，六、具分清淨，七、愛敬清淨，八、伏對治修清淨，九、隨眠斷對治修清淨，十、相續不斷清淨。**

子二、第二義

**復有差別。謂有因緣制立學處清淨、遠離受用欲樂邊清淨、遠離受用自苦邊清淨、勝行清淨、勝命清淨、同法共住清淨、無違諍清淨、制伏煩惱清淨、煩惱離繫清淨、任持正法清淨。**

癸三、尸羅失德2　子一、過失

**復次，略有十種尸羅過失。一、毀壞所學過失，二、不喜樂過失，三、伴相違過失，四、期願過失，五、放逸過失，六、增上慢過失，七、隨眠不清淨過失，八、意樂不清淨過失，九、不出離過失，十、邪禁過失。**

子二、功德

**復有十種尸羅功德。一、和合尸羅，二、無間尸羅，三、無怨對尸羅，四、無損害尸羅，五、堅固尸羅，六、出離尸羅，七、勝所治尸羅，八、不退轉尸羅，九、不共尸羅，十、無上尸羅。**

癸四、修不放逸4　子一、標

**復次，於毗奈耶勤學苾芻，依於十時，應不放逸。**

子二、徵

**何等為十？**

子三、列

**一、依犯時，二、依定時，三、依正**[^4]**時，四、依乞食時，五、依所作時，六、依受用利養恭敬時，七、依求多聞時，八、依思正法時，九、依遠離時，十、依思**[^5]**通達究竟時。**

子四、釋10　丑一、依犯時

**云何於毗奈耶勤學苾芻，依犯初時，應不放逸？謂有苾芻，成就五支所攝不放逸，即前際俱行等，如前廣說。如是名為於毗奈耶勤學苾芻，於初時中修不放逸。**

　　前際俱行等者：本地分說：菩薩住律儀戒，具足成就五支所攝不放逸行。一、前際俱行不放逸行，二、後際俱行不放逸行，三、中際俱行不放逸行，四、先時所作不放逸行，五、俱時隨行不放逸行。如彼廣釋應知。（陵本四十卷六頁3270）

丑二、依定時3　寅一、徵

**云何於毗奈耶勤學苾芻，依定第二時，應不放逸？**

寅二、釋4　卯一、應除五蓋

**謂有苾芻，或住空閑、或居樹下，生貪欲蓋乃至疑蓋，終不安忍，則便棄捨、除遣、變吐。**

卯二、應修三相

**彼由五蓋能染汙心，乃至能令不得涅槃。為欲斷故，於時時間應修止相，於時時間應修舉相，於時時間應修捨相。**

卯三、應伏沈掉

**彼於如是止、舉、捨相得善巧已，由下劣心，慮恐下劣，便正修舉；由掉舉心，慮恐掉舉，便修內止；心得平等，便修上捨。**

卯四、應住清淨

**又於已得三摩地中，不生愛味，不起顧戀，無有貪染，無著而住。**

寅三、結

**如是名為於毗奈耶勤學苾芻，第二時中修不放逸。**

丑三、依正時3　寅一、徵

**云何於毗奈耶勤學苾芻，依正**[^6]**第三時中，應不放逸？**

寅二、釋3　卯一、起正加行

**謂有苾芻臨命終時，其心猛利，發起如是正加行心：謂我今者應以緣佛、緣法、緣僧正念**[^7]**而死，應以緣善善心而死。**

卯二、善護正念

**彼遂發起如是如是善守護心，正念現前，以緣於佛法僧正念及緣諸善善心而死。**

卯三、賢善命終

**彼由緣佛、緣法、緣僧所有正念，及由緣善所有善心而命終故，名賢善死、賢善夭沒，亦名賢善趣於後世。**

寅三、結

**如是名為於毗奈耶勤學苾芻，第三時中修不放逸。**

丑四、依乞食時

**云何於毗奈耶勤學苾芻，依於乞食第四時中，應不放逸？謂有苾芻，依於村邑、聚落而住，彼即於此村邑、聚落，廣說如乞食清淨經。如是名為於毗奈耶勤學苾芻，第四時中修不放逸。**

丑五、依所作時3　寅一、徵

**云何於毗奈耶勤學苾芻，依於所作第五時中，應不放逸？**

寅二、釋2　卯一、舉所作

**謂有苾芻，於鉢作業、於衣作業、於諸智者同梵行所看侍作業，或復於餘所有作業，皆無縱逸。**

卯二、顯無逸

**無縱逸故，不焦、不爛、不失、不壞，亦不零落，不過所作、不鄙所作、不惡所作、不急所作、不緩所作、不掉所作、不染所作，隨順世間，順毗奈耶所有軌則。**

寅三、結

**如是名為於毗奈耶勤學苾芻，第五時中修不放逸。**

丑六、依受用利養恭敬時3　寅一、徵

**云何於毗奈耶勤學苾芻，依受用利養恭敬第六時中，應不放逸？**

寅二、釋2　卯一、明受用

**謂有苾芻，隨所獲得利養恭敬，於所獲得不染、不著、不耽、不湎、不悶、不執，亦不保玩而受用之；深見過患，善知出離而受用之。**

卯二、顯無逸

**隨其所得利養恭敬，能自制伏；不因所得利養恭敬，心住憍傲。**

寅三、結

**如是名為於毗奈耶勤學苾芻，第六時中修不放逸。**

丑七、依求多聞時3　寅一、徵

**云何於毗奈耶勤學苾芻，依求多聞第七時中，應不放逸？**

寅二、釋2　卯一、明所求

**謂有苾芻，棄捨世間所有諷誦綺飾詞論、絢藻文章，隨順世間相應多聞；於佛所說所有甚深、相似甚深空性相應緣性緣起，若順、若逆一切經典，恭敬受持，令得究竟。**

卯二、明究竟2　辰一、簡非

**非觀諸法存有所得所獲勝利，名得究竟；非觀諸法免脫論難所獲勝利，名得究竟。**

辰二、顯正

**非為利養、非為恭敬，乃至但為自得調伏、自得寂靜、自得涅槃、自得沙門若婆羅門最上義利，故於此法善聽、善受，讀誦通利，純熟究竟。**

寅三、結

**如是名為於毗奈耶勤學苾芻，第七時中修不放逸。**

　　甚深相似甚深等者：謂佛所說空性相應經典，說名甚深。由空自相非定有無，是故甚深。非定有者，謂於諸行中，眾生自性及法自性畢竟無所有故。非定無者，謂於此中，眾生無我及法無我有實性故。義如顯揚論說。（十五卷十頁31,553b）緣性緣起經典，說名相似甚深。雖實無常、苦、空、無我，而緣起支似常等現，是故甚深。此緣起支說有二別，謂順次第及逆次第，是名若順、若逆。

丑八、依思正法時3　寅一、徵

**云何於毗奈耶勤學苾芻，依思正法第八時中，應不放逸？**

寅二、釋

**謂有苾芻，獨處空閑，如其所聞、如其所受、如其所得所有諸法，思惟其義，稱量、觀察。思所應思，離不應思。於其少分，但生信解；於其少分，以慧觀察。凡所思惟，但依於義，不依於文。如實了知黑說、大說。堅固思惟。審諦思惟。相續思惟。隨所思惟要當究竟，於其中間終無退屈。**

寅三、結

**如是名為於毗奈耶勤學苾芻，第八時中修不放逸。**

　　獨處空閑等者：此中諸相，本地分中思所成地已說。（陵本十六卷一頁1362）釋如前知。

丑九、依遠離時3　寅一、徵

**云何於毗奈耶勤學苾芻，依於遠離第九時中，應不放逸？**

寅二、釋2　卯一、遠離憒鬧

**謂有苾芻，不與在家及出家眾共相雜住，不同其喜、不同其憂，廣說乃至於所生起世事業中，終不許其究竟隨轉。**

卯二、遠離煩惱

**處空閑林邊際臥具，遠離一切有情方邑、散亂、懈怠，及障止觀諸隨煩惱。**

寅三、結

**如是名為於毗奈耶勤學苾芻，第九時中修不放逸。**

丑十、依思通達究竟時3　寅一、徵

**云何於毗奈耶勤學苾芻，依通達究竟第十時中，應不放逸？**

寅二、釋2　卯一、能如實知

**謂有苾芻，於有如實知有，於非有如實知非有，於有上如實知有上，於無上如實知無上。**

卯二、能記所解

**由彼於有、非有、有上、無上如實知故，於所未得不生得想，於所未證不生證想，離增上慢，非增上慢所攝持故，自記所解。**

寅三、結

**如是名為於毗奈耶勤學苾芻，第十時中修不放逸。**

癸五、出家四障3　子一、標

**復次，有四種障能障出家。**

子二、列

**謂意樂障、所依障、業障、不自在障。**

子三、釋4　丑一、意樂障

**意樂障者，謂或為王威所逼迫而求出家，如是等。**

　　意樂障者等者：前說意樂損害，不應為授苾芻律儀。謂若為王之所逼錄，或為彊賊之所逼錄，或為債主之所逼迫，或為怖畏之所逼迫，或畏不活而求出家，如是名為意樂損害。（陵本五十三卷十頁4238）此說為障，謂障真實出家，不名出家受具足戒故。

丑二、所依障

**所依障者，謂或盲聾、或扇搋**[^8]**迦、或半擇迦、或為疥癩禿攣躄等種種惡疾逼切其身，如是等。**

　　所依障者等者：此即前說依止損害。謂由依止被損害故，雖復出家，然無力能供事師長。彼由如是無力能故，所受師長、同梵行者供事之業，及受純信施主衣服、飲食等淨信施物，此之二種淨信所施彼極難消，不應受用，令彼退減諸善法故。是故依止被損害者，不應出家受具足戒。（陵本五十三卷十頁4240）此說為障，其義應知。

丑三、業障

**業障者，謂害母等諸重惡業。**

　　業障者等者：此即前說白法損害。謂造無間業，汙苾芻尼，外道賊住，若別異住，若不共住，不應為授具足戒。所以者何？彼由上品無慚無愧極垢染法，令慚愧等所有白法極成劣薄。（陵本五十三卷十一頁4241）其義應知。

丑四、不自在障

**不自在障者，謂父母等所不聽許，若諸僮僕，若王大臣，他所劫掠，若他**[^9]**所得，若有辯答，如是等。**

　　不自在障等者：此即前說繫屬於他。謂諸王臣，若王所惡，若有造作王不宜業，若彼債主之所拘執，若他僕隸，若他劫引，若他所得，若有諍訟，若為父母所不開許，不應為授具戒。（陵本五十三卷十一頁4242）其義應知。

癸六、五應學處4　子一、標

**復次，略有五處，諸出家者於毗奈耶決定應學。**

子二、徵

**何等為五？**

子三、列

**謂應學知有犯、無犯、若重、若輕，及略所說別解脫經。**

子四、釋2　丑一、指有犯無犯

**有犯、無犯，如前已說。**

丑二、辨重罪輕罪2　寅一、舉重罪2　卯一、總標

**由六種差別，所犯成重。**

卯二、列釋6　辰一、制立差別

**一、制立差別。謂於學處而制立故。**

辰二、事差別

**二、事差別。謂雖同是波逸底迦，然殺生等所有性罪，於餘遮罪有差別故。**

辰三、穿穴差別

**三、穿穴差別。謂如有一，數數犯故。**

辰四、煩惱差別

**四、煩惱差別。謂如有一，用其猛利貪瞋癡纏而毀犯故。**

辰五、智差別2　巳一、標品類

**五、智差別。謂如有一，善品微少，智慧狹劣，雖等建立、等事、等穿、等煩惱起，然其所犯成極重障，非此相違有所犯者。**

　　然其所犯成極重障等者：謂彼所犯重罪，與餘補特伽羅，雖有種種同一之相，然由善品微少，智慧狹劣，成極重障。若餘補特伽羅善品增多，智慧廣大，雖所犯同，非極重障，是故說言非此相違有所犯者。

巳二、喻道理

**如小水流，少草能偃，於彼細草不能漂沒；如大水流，聚積草木亦不能偃。此中道理，當知亦爾。**

　　如小水流等者：此中為顯智慧狹劣補特伽羅，所犯重罪成極重障，故作是喻。水流喻彼所犯，草木喻彼智慧應知。

辰六、時差別

**六、時差別。謂如有一，於其所犯不能速疾如法悔除，長時習已，然後對治。**

寅二、例輕罪

**與此相違，應知所犯名為輕罪。**

癸七、觀察所犯5　子一、標

**復次，諸持律者，應以五相觀察所犯，然後斷罪。**

子二、徵

**何等為五？**

子三、列

**謂一向雜染故，一向不行故，制立依處故，觀**[^10]**彼過失生不生故，非一向現行故。**

子四、釋2　丑一、初二相

**此中一向雜染所犯，謂諸性罪，應當一向教令不犯。若毀犯者，如其所應，當為顯示，令速悔除。**

丑二、後三相

**又佛世尊依此補特伽羅、此方、此時，制立如是遮罪學處。若有所餘補特伽羅，餘方、餘時犯此過失；由觀此失而制立故，如其所犯，應為顯示對治之法。若有不犯如是過失，不應於此斷其有犯，亦不應顯對治之法。**

子五、結

**如是名為總略宣說觀察所犯。**

癸八、依修加行4　子一、標

**復次，於毗奈耶勤學苾芻，依止七處，於六處中應修加行。**

子二、徵

**云何依止七處，於六處中應修加行？**

子三、列

**謂依止大師、依止親教、依止軌範、依止衣服、依止乞食、依止臥具、依止病緣醫藥什物，於法、於學、教授教誡、等持、供養、不放逸中，應修加行。**

子四、釋6　丑一、法

**此中法者，謂別解脫經及廣分別。**

丑二、學

**學者，謂增上戒學、增上心學、增上慧學。**

丑三、教授教誡

**教授教誡者，謂依增上戒學教授教誡、依增上心學教授教誡、依增上慧學教授教誡。**

丑四、等持

**等持者，謂九次第定。**

丑五、供養2　寅一、標列

**供養者，謂財供養及法供養。**

寅二、隨釋2　卯一、財供養

**財供養者，謂由一種可愛樂法。**

卯二、法供養

**法供養者，謂由所餘。**

　　謂財供養及法供養等者：謂於六種可愛樂法，唯由一種名財供養。謂與有智同梵行者和同受用應所受用；凡所飲食無有私密；如法所獲、如法所得，墮有鉢中，為鉢所攝而為受用。所餘五種名法供養。

丑六、不放逸

**不放逸者，謂於五種善巧，相續無間勤修加行。謂蘊善巧乃至處非處善巧。**

癸九、五種攝受2　子一、標列種類

**復次，毗奈耶中，有五種攝受。一、屬己**[^11]**受，二、承受受，三、委寄受，四、捨施受，五、為他受。**

子二、辨其染淨5　丑一、屬己受2　寅一、令不清淨

**由二因緣，令屬己**[^12]**受不得清淨。一、生染著故；二、擬蓄積故。**

寅二、翻得清淨

**與此相違，乃得清淨。**

丑二、承受受2　寅一、令不清淨

**由二因緣，令承受受不得清淨。一、非處受故；二、非量非法受故。**

寅二、翻得清淨

**與此相違，乃得清淨。**

丑三、委寄受2　寅一、令不清淨

**由二因緣，令委寄受不得清淨。一、不觀察人而委寄故；二、於不淨物心繫著故。**

寅二、翻得清淨

**與此相違，乃得清淨。**

丑四、捨施受2　寅一、令不清淨2　卯一、標列二緣

**由二因緣，令捨施受不得清淨。一、於鄙惡田而捨施故；二、非無希望而捨施故。**

卯二、釋鄙惡田

**除三種田，當知所餘名鄙惡田。謂功德田、悲田、恩田。**

寅二、翻得清淨

**與此相違，乃得清淨。**

丑五、為他受2　寅一、令不清淨

**由二因緣，令為他受不得清淨。一、非宿交，又不告白，及性不識故；二、有染心故。**

寅二、翻得清淨

**與此相違，乃得清淨。**

癸十、所受用事2　子一、不淨因緣3　丑一、標

**復次，毗奈耶中，由五因緣，所受用事不得清淨。**

丑二、列

**一、性有罪故；二、不端嚴故；三、不任用故；四、非攝屬故；五、不作淨故。**

丑三、釋5　寅一、性有罪

**性有罪者，謂依偽斗、偽稱、偽函、繫縛、撾打、若斫、若殺，及摣撮等所獲財物而受用之，名不清淨。**

寅二、不端嚴

**不端嚴者，謂受田宅及諸賄貨、象、馬、牛、羊、雞、豬、狗、犬、大男、大女、小男、小女、奴婢、作使、金銀、珍寶及生穀等而受用之，名不清淨。**

寅三、不任用2　卯一、舉類

**不任用者，謂大小便利、洟唾所汙，膿血、肪膏此等塗染，復有所餘如是等類，若受用者，名不清淨。**

卯二、引證

**如世尊言：便利等器皆不清淨，不應受用。**

寅四、非攝屬

**非攝屬者，謂或僧祇物，若不被差，不墮鉢中，亦不屬鉢；或別人物，不與、不捨、亦不捐棄，非處委信，亦復非量而受用之，名不清淨。**

寅五、不作淨

**不作淨者，謂五種淨。何等為五？一、受得淨，二、損**[^13]**壞淨，三、委寄淨，四、時法淨，五、捨分別淨。**

子二、翻名清淨

**與此相違，所有受用名為清淨。**

**瑜伽師地論科句披尋記卷第六十八**

[^1]: 「構」，大正作「搆」。

[^2]: 「構」，大正作「搆」。

[^3]: 「誹」，大正、陵本作「非」。

[^4]: 「正」，大正作「生」。

[^5]: 大正無「思」字。

[^6]: 「正」，大正作「生」。

[^7]: 「念」，大正作「命」。

[^8]: 「搋」，大正作「擇」。

[^9]: 「他」，大正、陵本作「蘭」。

[^10]: 「觀」，大正、陵本作「現」。

[^11]: 「己」，陵本作「已」。

[^12]: 「己」，陵本作「已」。

[^13]: 「損」，陵本作「捐」。
