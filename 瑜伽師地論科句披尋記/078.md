# 瑜伽師地論科句披尋記卷第七十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之七**

辛六、分別地波羅蜜多3　壬一、正廣分別2　癸一、長行8　子一、辨地攝2　丑一、觀自在問

**復次，依乘假立，分別解說如實大乘，當知如解深密經中，觀自在菩薩白佛言：世尊！如佛所說菩薩十地，所謂極喜地、離垢地、發光地、焰慧地、極難勝地、現前地、遠行地、不動地、善慧地、法雲地，復說佛地為第十一。如是諸地，幾種清淨？幾分所攝？**

丑二、佛告2　寅一、總標

**佛告觀自在菩薩曰：善男子！當知諸地，四種清淨，十一分攝。**

寅二、別釋2　卯一、四清淨攝3　辰一、徵

**云何四種清淨能攝諸地？**

辰二、列

**謂增上意樂清淨，攝於初地；增上戒清淨，攝第二地；增上心清淨，攝第三地；增上慧清淨，於後後地轉勝妙故，當知能攝從第四地乃至佛地。**

辰三、結

**善男子！當知如是四種清淨普攝諸地。**

卯二、十一分攝3　辰一、徵

**云何十一種分能攝諸地？**

辰二、釋11　巳一、極喜地2　午一、已圓滿

**謂諸菩薩先於勝解行地，依十法行極善修習勝解忍故，超過彼地，證入菩薩正性離生。彼諸菩薩由是因緣，此分圓滿。**

午二、未圓滿

**而未能於微細毀犯誤現行中正知而住。由是因緣，於此分中猶未圓滿。**

巳二、離垢地2　午一、已圓滿

**為令此分得圓滿故，精勤修習便能證得。彼諸菩薩由是因緣，此分圓滿。**

午二、未圓滿

**而未能得世間圓滿等持、等至，及圓滿聞持陀羅尼。由是因緣，於此分中猶未圓滿。**

巳三、發光地2　午一、已圓滿

**為令此分得圓滿故，精勤修習便能證得。**

　　圓滿聞持陀羅尼者：此即菩薩法陀羅尼應知。謂諸菩薩獲得如是念慧力持，由此力持，聞未曾聞，言未溫習、未善通利，名句文身之所攝錄，次第錯綜、次第結集無量經典，經無量時能持不忘。是名菩薩法陀羅尼。義如本地分說。（陵本四十五卷十四頁3650）

**彼諸菩薩由是因緣，此分圓滿。**

午二、未圓滿

**而未能令隨所獲得菩提分法多修習住，心未能捨諸等至愛及與法愛。由是因緣，於此分中猶未圓滿。**

巳四、焰慧地2　午一、已圓滿

**為令此分得圓滿故，精勤修習便能證得。彼諸菩薩由是因緣，此分圓滿。**

午二、未圓滿

**而未能於諸諦道理如實觀察，又未能於生死涅槃棄捨一向背趣作意，又未能修方便所攝菩提分法。由是因緣，於此分中猶未圓滿。**

巳五、極難勝地2　午一、已圓滿

**為令此分得圓滿故，精勤修習便能證得。**

　　方便所攝菩提分法者：本地分說：菩薩修習學道所攝最勝空性勝解，名為能證如來妙智廣大方便。（陵本三十六卷十二頁2950）如彼釋相應知。

**彼諸菩薩由是因緣，此分圓滿。**

午二、未圓滿

**而未能於生死流轉如實觀察，又由於彼多生厭故，未能多住無相作意。由是因緣，於此分中猶未圓滿。**

巳六、現前地2　午一、已圓滿

**為令此分得圓滿故，精勤修習便能證得。彼諸菩薩由是因緣，此分圓滿。**

午二、未圓滿

**而未能令無相作意無闕無間多修習住。由是因緣，於此分中猶未圓滿。**

巳七、遠行地2　午一、已圓滿

**為令此分得圓滿故，精勤修習便能證得。彼諸菩薩由是因緣，此分圓滿。**

午二、未圓滿

**而未能於無相住中捨離功用，又未能得於相自在。由是因緣，於此分中猶未圓滿。**

巳八、不動地2　午一、已圓滿

**為令此分得圓滿故，精勤修習便能證得。彼諸菩薩由是因緣，此分圓滿。**

午二、未圓滿

**而未能於異名、眾相、訓詞、差別，一切品類宣說法中得大自在。由是因緣，於此分中猶未圓滿。**

巳九、善慧地2　午一、已圓滿

**為令此分得圓滿故，精勤修習便能證得。**

　　異名眾相訓詞差別者：如次配釋四無礙解。一、法無礙解，二、義無礙解，三、辭無礙解，四、辯無礙解。本地分中別釋其相應知。（陵本四十五卷二頁3617）

**彼諸菩薩由是因緣，此分圓滿。**

午二、未圓滿

**而未能得圓滿法身現前證受。由是因緣，於此分中猶未圓滿。**

巳十、法雲地2　午一、已圓滿

**為令此分得圓滿故，精勤修習便能證得。彼諸菩薩由是因緣，此分圓滿。**

午二、未圓滿

**而未能得遍於一切所知境界無著無礙妙智妙見。由是因緣，於此分中猶未圓滿。**

巳十一、如來地

**為令此分得圓滿故，精勤修習便能證得。由是因緣，此分圓滿；此分滿故，於一切分皆得圓滿。**

辰三、總結

**善男子！當知如是十一種分普攝諸地。**

子二、辨地想2　丑一、觀自在問

**世尊！何緣最初名極喜地？乃至何緣說名佛地？**

丑二、佛告11　寅一、極喜地

**善男子！成就大義，得未曾得出世間心，生大歡喜，是故最初名極喜地。**

寅二、離垢地

**遠離一切微細犯戒，是故第二名離垢地。**

寅三、發光地

**由彼所得三摩地及聞持陀羅尼能為無量智光依止，是故第三名發光地。**

寅四、焰慧地

**由彼所得菩提分法，燒諸煩惱智如火焰，是故第四名焰慧地。**

寅五、極難勝地

**由即於彼菩提分法方便修習，最極艱難方得自在，是故第五名極難勝地。**

　　於彼菩提分法方便修習等者：依彼所得菩提分法修空勝解，名即於彼方便修習。由是修習最極艱難，是故此地名為極難。得自在故，復名為勝。

寅六、現前地

**現前觀察諸行流轉，又於無相多修作意方現在前，是故第六名現前地。**

寅七、遠行地

**能遠證入無闕無間無相作意，與清淨地共相鄰接，是故第七名遠行地。**

寅八、不動地

**由於無相得無功用，於諸相中不為現行煩惱所動，是故第八名不動地。**

寅九、善慧地

**於一切種說法自在，獲得無量廣大智慧，是故第九名善慧地。**

寅十、法雲地

**麤重之身廣如虛空，法身圓滿，譬如大雲皆能遍覆，是故第十名法雲地。**

寅十一、佛地

**永斷最極微細煩惱及所知障，無著無礙，於一切種所知境界現正等覺，故第十一說名佛地。**

子三、辨所對治3　丑一、觀自在問

**世尊！於此諸地，有幾愚癡、有幾麤重為所對治？**

丑二、佛告3　寅一、總標

**善男子！此諸地中，有二十二種愚癡、十一種麤重為所對治。**

寅二、別列11　卯一、初地

**謂於初地有二愚癡，一者、執著補特伽羅及法愚癡，二者、惡趣雜染愚癡，及彼麤重為所對治。**

卯二、第二地

**於第二地有二愚癡，一者、微細誤犯愚癡，二者、種種業趣愚癡，及彼麤重為所對治。**

　　種種業趣愚癡者：本地分說：增上戒住菩薩性戒具足，能以妙慧，於染不染、惡趣善趣，及諸乘中諸業現行、若因若果、修證安立，如實了知。於異熟果及等流果如是諸業，如實了知。（陵本四十八卷一頁3817）彼如實知是能對治，此說愚癡是所對治，義無差別，應可準釋。

卯三、第三地

**於第三地有二愚癡，一者、欲貪愚癡，二者、圓滿聞持陀羅尼愚癡，及彼麤重為所對治。**

卯四、第四地

**於第四地有二愚癡，一者、等至愛愚癡，二者、法愛愚癡，及彼麤重為所對治。**

卯五、第五地

**於第五地有二愚癡，一者、一向作意棄背生死愚癡，二者、一向作意趣向涅槃愚癡，及彼麤重為所對治。**

卯六、第六地

**於第六地有二愚癡，一者、現前觀察諸行流轉愚癡，二者、相多現行愚癡，及彼麤重為所對治。**

卯七、第七地

**於第七地有二愚癡，一者、微細相現行愚癡，二者、一向無相作意方便愚癡，及彼麤重為所對治。**

卯八、第八地

**於第八地有二愚癡，一者、於無相作功用愚癡，二者、於相自在愚癡，及彼麤重為所對治。**

卯九、第九地

**於第九地有二愚癡，一者、於無量說法、無量法句文字、後後慧辯陀羅尼自在愚癡，二者、辯才自在愚癡，及彼麤重為所對治。**

卯十、第十地

**於第十地有二愚癡，一者、大神通愚癡，二者、悟入微細祕密愚癡，及彼麤重為所對治。**

卯十一、如來地

**於如來地有二愚癡，一者、於一切所知境界極微細著愚癡，二者、極微細礙愚癡，及彼麤重為所對治。**

　　極微細著愚癡等者：於所知境暫作意時智速疾轉，是名無著。於一切界、一切事、一切品、一切時智無礙轉，是名無礙。與此相違，名有著礙，故差別說。

寅三、總結

**善男子！由此二十二種愚癡及十一種麤重故，安立諸地，而**[^1]**阿耨多羅三藐三菩提離彼繫縛。**

丑三、觀自在讚果勝利

**世尊！阿耨多羅三藐三菩提甚奇希有，乃至成就大利大果，令諸菩薩能破如是大愚癡羅網，能越如是大麤重稠林，現前證得阿耨多羅三藐三菩提。**

子四、辨地殊勝2　丑一、觀自在問

**世尊！如是諸地，幾種殊勝之所安立？**

丑二、佛告3　寅一、總標

**善男子！略有八種。**

寅二、別列

**一者、增上意樂清淨，二者、心清淨，三者、悲清淨，四者、到彼岸清淨，五者、見佛供養承事清淨，六者、成熟有情清淨，七者、生清淨，八者、威德清淨。**

寅三、料簡2　卯一、清淨殊勝

**善男子！於初地中所有增上意樂清淨乃至威德清淨，後後諸地乃至佛地所有增上意樂清淨乃至威德清淨，當知彼諸清淨展轉增勝，唯於佛地除生清淨。**

卯二、功德殊勝

**又初地中所有功德，於上諸地平等皆有，當知自地功德殊勝。**

　　當知自地功德殊勝者：謂即八種殊勝功德，後後諸地展轉增勝，前已說故。（陵本七十五卷十一頁5779）

**一切菩薩十地功德皆是有上，佛地功德當知無上。**

子五、辨生殊勝2　丑一、觀自在問

**世尊！何因緣故，說菩薩生於諸有生最為殊勝？**

丑二、佛告2　寅一、標

**善男子！四因緣故。**

寅二、列

**一者、極淨善根所集起故；二者、故意思擇力所取故；**

　　故意思擇力所取故者：謂諸菩薩以大願力得自在力，捨靜慮樂，還生欲界故。

**三者、悲愍濟度諸眾生故；四者、自能無染，除他染故。**

子六、辨大願等2　丑一、觀自在問

**世尊！何因緣故，說諸菩薩行廣大願、妙願、勝願？**

丑二、佛告3　寅一、標

**善男子！四因緣故。**

寅二、釋

**謂諸菩薩能善了知涅槃樂住，堪能速證；而復棄捨速證樂住；無緣無待發大願心；為欲利益諸有情故，處多種種長時大苦。**

寅三、結

**是故我說彼諸菩薩行廣大願、妙願、勝願。**

子七、辨諸學事2　丑一、總舉六度2　寅一、觀自在問

**世尊！是諸菩薩凡有幾種所應學事？**

寅二、佛告2　卯一、標

**善男子！菩薩學事略有六種。**

卯二、列

**所謂布施、持戒、忍辱、精進、靜慮、慧到彼岸。**

丑二、別辨六度17　寅一、三學攝2　卯一、觀自在問

**世尊！如是六種所應學事，幾是增上戒學所攝？幾是增上心學所攝？幾是增上慧學所攝？**

卯二、佛告

**善男子！當知初三但是增上戒學所攝，靜慮一種但是增上心學所攝，慧是增上慧學所攝，我說精進遍於一切。**

寅二、二資糧攝2　卯一、觀自在問

**世尊！如是六種所應學事，幾是福德資糧所攝？幾是智慧資糧所攝？**

卯二、佛告

**善男子！若增上戒學所攝者，是名福德資糧所攝；若增上慧學所攝者，是名智慧資糧所攝；我說精進、靜慮二種遍於一切。**

　　精進靜慮二種遍於一切者：本地分說：精進、靜慮波羅蜜多，應知通二分。一者、福分，二者、智分。乃至廣說。（陵本三十六卷五頁2916）此應準知。

寅三、明修相2　卯一、觀自在問

**世尊！於此六種所學事中，菩薩云何應當修學？**

卯二、佛告2　辰一、標

**善男子！由五種相應當修學。**

辰二、列

**一者、最初於菩薩藏波羅蜜多相應微妙正法教中，猛利信解；二者、次於十種法行，以聞思修所成妙智，精進修行；三者、隨護菩提之心；四者、親近真善知識；五者、無間勤修善品。**

寅四、施設六數2　卯一、觀自在問

**世尊！何因緣故，施設如是所應學事但有六數？**

卯二、佛告4　辰一、標

**善男子！二因緣故。**

辰二、列

**一者、饒益諸有情故；二者、對治諸煩惱故。**

辰三、配

**當知前三饒益有情，後三對治一切煩惱。**

辰四、釋2　巳一、初因緣攝

**前三饒益諸有情者，謂諸菩薩由布施故，攝受資具，饒益有情；由持戒故，不行損害逼迫惱亂，饒益有情；由忍辱故，於彼損害逼迫惱亂堪能忍受，饒益有情。**

巳二、次因緣攝

**後三對治諸煩惱者，謂諸菩薩由精進故，雖未永伏一切煩惱，亦未永害一切隨眠，而能勇猛修諸善品，彼諸煩惱不能傾動善品加行；由靜慮故，永伏煩惱；由般若故，永害隨眠。**

寅五、明餘四數2　卯一、觀自在問

**世尊！何因緣故，施設所餘波羅蜜多但有四數？**

卯二、佛告2　辰一、總標

**善男子！與前六種波羅蜜多為助伴故。**

辰二、別釋4　巳一、方便善巧波羅蜜多2　午一、釋得名

**謂諸菩薩，於前三種波羅蜜多所攝有情，以諸攝事方便善巧而攝受之，安置善品。**

午二、明助伴

**是故我說方便善巧波羅蜜多，與前三種而為助伴。**

巳二、願波羅蜜多2　午一、釋得名

**若諸菩薩，於現法中煩惱多故，於修無間無有堪能，羸劣意樂故，下界勝解故。**

　　下界勝解者：謂於欲貪分別忍可樂欲故。

**於內心住無有堪能，於菩薩藏不能聞緣善修習故，所有靜慮不能引發出世間慧，彼便攝受少分狹劣福德資糧。為未來世煩惱輕微，心生正願，如是名願波羅蜜多。**

午二、明助伴

**由此願故，煩惱微薄，能修精進。是故我說願波羅蜜多，與精進波羅蜜多而為助伴。**

　　所有靜慮不能引發出世間慧等者：謂依靜慮，不能修習種種善巧，是故不能引發出世間慧。唯能修習慈等四種無量，說彼攝受少分狹劣福德資糧。

巳三、力波羅蜜多2　午一、釋得名

**若諸菩薩，親近善士、聽聞正法、如理作意為因緣故，轉劣意樂成勝意樂，亦能獲得上界勝解，如是名力波羅蜜多。**

午二、明助伴

**由此力故，於內心住有所堪能。是故我說力波羅蜜多，與靜慮波羅蜜多而為助伴。**

巳四、智波羅蜜多2　午一、釋得名

**若諸菩薩，於菩薩藏已能聞緣善修習故，能發靜慮，如是名智波羅蜜多。**

午二、明助伴

**由此智故，堪能引發出世間慧。是故我說智波羅蜜多，與慧波羅蜜多而為助伴。**

寅六、明說次第2　卯一、觀自在問

**世尊！何因緣故，宣說六種波羅蜜多如是次第？**

卯二、佛告3　辰一、標

**善男子！能為後後引發依故。**

辰二、釋

**謂諸菩薩，若於身財無所顧吝，便能受持清淨禁戒；為護禁戒，便修忍辱；修忍辱已，能發精進；發精進已，能辦靜慮；具靜慮已，便能獲得出世間慧。**

辰三、結

**是故我說波羅蜜多如是次第。**

寅七、明品類別2　卯一、觀自在問

**世尊！如是六種波羅蜜多，各有幾種品類差別？**

卯二、佛告2　辰一、總標

**善男子！各有三種。**

辰二、別列6　巳一、施

**施三種者，一者、法施，二者、財施，三者、無畏施。**

巳二、戒

**戒三種者，一者、轉捨不善戒，二者、轉生善戒，三者、轉生饒益有情戒。**

巳三、忍

**忍三種者，一者、耐怨害忍，二者、安受苦忍，三者、諦察法忍。**

巳四、精進

**精進三種者，一者、被甲精進，二者、轉生善法加行精進，三者、饒益有情加行精進。**

　　轉生善法加行精進者：謂諸菩薩所有精進，能為施、戒、忍、精進、靜慮波羅蜜多加行，能成辦施、戒、忍、精進、靜慮波羅蜜多[^2]。如本地分說應知。（陵本四十二卷十六頁3461）

巳五、靜慮

**靜慮三種**[^3]**者，一者、無分別、寂靜、極寂靜，無罪故，對治煩惱眾苦樂住靜慮；二者、引發功德靜慮；三者、引發饒益有情靜慮。**

　　靜慮三種等者：本地分中別釋其相應知。（陵本四十三卷一頁3483）

巳六、慧

**慧三種者，一者、緣世俗諦慧，二者、緣勝義諦慧，三者、緣饒益有情慧。**

　　緣世俗諦慧等者：此中緣世俗諦慧，謂於五明處。緣勝義諦慧，謂於七真如。義如下說應知。

寅八、名到彼岸2　卯一、標釋因緣2　辰一、觀自在問

**世尊！何因緣故，波羅蜜多說名波羅蜜多？**

辰二、佛告3　巳一、標

**善男子！五因緣故。**

巳二、列

**一者、無染著故；二者、無顧戀故；三者、無罪過故；四者、無分別故；五者、正迴向故。**

巳三、釋5　午一、無染著

**無染著者，謂不染著波羅蜜多諸相違事。**

午二、無顧戀

**無顧戀者，謂於一切波羅蜜多諸果異熟及報恩中，心無繫縛。**

午三、無罪過

**無罪過者，謂於如是波羅蜜多，無間雜染法，離非方便行。**

午四、無分別

**無分別者，謂於如是波羅蜜多，不如言辭執著自相。**

午五、正迴向

**正迴向者，謂以如是所作所集波羅蜜多，迴求無上大菩提果。**

卯二、隨難更廣4　辰一、諸相違事2　巳一、觀自在問

**世尊！何等名為波羅蜜多諸相違事？**

巳二、佛告2　午一、標

**善男子！當知此事略有六種。**

午二、列

**一者、於喜樂欲財富自在諸欲樂中，深見功德及與勝利；二者、於隨所樂縱身語意而現行中，深見功德及與勝利；三者、於他輕懱不堪忍中，深見功德及與勝利；四者、於不勤修著欲樂中，深見功德及與勝利；五者、於處憒鬧世雜亂行，深見功德及與勝利；六者、於見聞覺知言說戲論，深見功德及與勝利。**

　　當知此事略有六種等者：此中六種，如次與施波羅蜜多相違，乃至與慧波羅蜜多相違應知。言喜樂欲者，謂於眼所識色等中，可喜、可樂、可意、可愛，能引起欲，深可染著故。餘文易知。

辰二、諸果異熟2　巳一、觀自在問

**世尊！如是一切波羅蜜多，何果異熟？**

巳二、佛告2　午一、標

**善男子！當知此亦略有六種。**

午二、列

**一者、得大財富；二者、往生善趣；三者、無怨無壞，多諸喜樂；四者、為眾生主；五者、身無惱害；六者、有大宗葉。**

　　當知此亦略有六種等者：此中六種，如次是施波羅蜜多果異熟，乃至是慧波羅蜜多果異熟應知。

辰三、間雜染法2　巳一、觀自在問

**世尊！何等名為波羅蜜多間雜染法？**

巳二、佛告2　午一、總標列

**善男子！當知略由四種加行。一者、無悲加行故；二者、不如理加行故；三者、不常加行故；四者、不殷重加行故。**

午二、隨難釋

**不如理加行者，謂修行餘波羅蜜多時，於餘波羅蜜多遠離失壞。**

辰四、非方便行2　巳一、觀自在問

**世尊！何等名為非方便行？**

巳二、佛告3　午一、標

**善男子！若諸菩薩，以波羅蜜多饒益眾生時，但攝財物饒益眾生便為喜足，而不令其出不善處，安置善處，如是名為非方便行。**

午二、徵

**何以故？**

午三、釋2　未一、標相

**善男子！非於眾生唯作此事名實饒益。**

未二、喻成2　申一、引喻

**譬如糞穢，若多、若少，終無有能令成香潔。**

申二、合法

**如是眾生由行苦故，其性是苦，無有方便但以財物暫相饒益可令成樂。唯有安處妙善法中，方可得名第一饒益。**

寅九、總別清淨2　卯一、觀自在問

**世尊！如是一切波羅蜜多，有幾清淨？**

卯二、佛告2　辰一、略標

**善男子！我終不說波羅蜜多除上五相有餘清淨，**

　　除上五相等者：前說無染著、無顧戀、無罪過、無分別、正迴向五因緣相，即是波羅蜜多諸清淨相，除此更無說有餘清淨故。

**然我即依如是諸事，總別當說波羅蜜多清淨之相。**

辰二、廣釋2　巳一、總說3　午一、標

**總說一切波羅蜜多清淨相者，當知七種。**

午二、徵

**何等為七？**

午三、列

**一者、菩薩於此諸法不求他知；二者、於此諸法見已不生執著；三者、即於如是諸法不生疑惑，謂為能得大菩提不；四者、終不自讚毀他，有所輕懱；五者、終不憍傲放逸；六者、終不少有所得便生喜足；七者、終不由此諸法，於他發起嫉妒慳吝。**

巳二、別說3　午一、標

**別說一切波羅蜜多清淨相者，亦有七種。**

午二、徵

**何等為七？**

午三、釋6　未一、施清淨相3　申一、標

**謂諸菩薩，如我所說七種布施清淨之相，隨順修行。**

申二、列

**一者、由施物清淨，行清淨施；二者、由戒清淨，行清淨施；三者、由見清淨，行清淨施；四者、由心清淨，行清淨施；五者、由語清淨，行清淨施；六者、由智清淨，行清淨施；七者、由垢清淨，行清淨施。**

申三、結

**是名七種施清淨相。**

　　由垢清淨行清淨施者：垢有二種，一、慳吝垢，二、積藏垢。慳吝垢者，謂於財物執著。積藏垢者，謂於受用執著。於此二種能棄捨故，名垢清淨。

未二、戒清淨相

**又諸菩薩，能善了知制立律儀一切學處，能善了知出離所犯，具常尸羅，堅固尸羅，常作尸羅，常轉尸羅，受學一切所有學處，是名七種戒清淨相。**

　　具常尸羅等者：攝釋分說：云何常守尸羅？謂不棄捨學處故。云何堅守尸羅？謂不毀犯學處故。云何常作？謂於學處無穿穴故。云何常轉？謂穿穴已，復還淨故。云何受學學處？謂具隨學諸學處故。（陵本八十二卷十四頁6264）此應準釋。

未三、忍清淨相

**若諸菩薩，於自所有業果異熟深生依信，一切所有不饒益事現在前時，不生憤發，亦不反罵，不瞋、不打、不恐、不弄；不以種種不饒益事反相加害；不懷怨結；若諫誨時不令恚惱；亦復不待他來諫誨；不由恐怖有染愛心而行忍辱；不以作恩而便放捨。是名七種忍清淨相。**

　　不以作恩而便放捨者：謂恆現前，欲作饒益，先後無異，非一益已捨而不益故。本地分中清淨忍相作如是說。（陵本四十二卷十四頁3456）此應準釋。

未四、精進清淨相

**若諸菩薩，通達精進平等之性，不由勇猛勤精進故自舉凌他，**

　　通達精進平等之性者：本地分說：若諸菩薩發勤精進，不緩不急，平等雙運；普於一切應作事中，亦能平等殷重修作。是名菩薩平等精進。（陵本四十二卷二十頁3479）此應準知。

**具大勢力，具大精進，有所堪能，堅固，勇猛，於諸善法終不捨軛，如是名為七種精進清淨之相。**

　　具大勢力等者：經說有勢、有勤、勇猛、堅固、於諸善法不捨其軛五精進相，如次配釋應知。

未五、靜慮清淨相

**若諸菩薩，有善通達相三摩地靜慮，**

　　有善通達相三摩地靜慮者：此說相清淨應知。謂諸菩薩，於其種種止、舉、捨相，入、住、出相，能善通達故。

**有圓滿三摩地靜慮，**

　　有圓滿三摩地靜慮者：此說得根本淨應知。已得加行究竟果作意，名圓滿三摩地故。

**有俱分三摩地靜慮，**

　　有俱分三摩地靜慮者：此說修相清淨應知。謂於三摩地中，亦了光明、亦見眾色，名俱分故。本地分說具分修三摩地，其義應知。（陵本十二卷十三頁1020）

**有運轉三摩地靜慮，**

　　有運轉三摩地靜慮者：此說方便清淨應知。止觀二道任運轉故。

**有無所依三摩地靜慮，**

　　有無所依三摩地靜慮者：此說離諸見趣清淨應知。空、無相、無願三三摩地，名無所依故。

**有善修治三摩地靜慮，**

　　有善修治三摩地靜慮者：此說定障清淨應知。由於所緣修習解脫、勝處、遍處，名善修治故。

**有於菩薩藏聞緣修習無量三摩地靜慮，如是名為七種靜慮清淨之相。**

未六、慧清淨相2　申一、釋7　酉一、遠離增減二邊

**若諸菩薩，遠離增益、損減二邊，行於中道，是名為慧。**

酉二、了知解脫門義

**由此慧故，如實了知解脫門義，謂空、無願、無相三解脫門。**

酉三、了知有自性義

**如實了知有自性義，謂遍計所執、若依他起、若圓成實三種自性。**

酉四、了知無自性義

**如實了知無自性義，謂相、生、勝義三種無自性性。**

酉五、了知世俗諦義

**如實了知世俗諦義，謂於五明處。**

酉六、了知勝義諦義

**如實了知勝義諦義，謂於七真如。**

酉七、能善成辦諸行

**又無分別、離諸戲論、純一理趣多所住故，無量總法為所緣故，及毗鉢舍那故，能善成辦法隨法行。**

申二、結

**是名七種慧清淨相。**

寅十、明作業2　卯一、觀自在問

**世尊！如是五相，各有何業？**

卯二、佛告2　辰一、標

**善男子！當知彼相有五種業。**

辰二、釋5　巳一、由無染著

**謂諸菩薩無染著故，於現法中，於所修習波羅蜜多，恆常殷重勤修加行，無有放逸。**

巳二、由無顧戀

**無顧戀故，攝受當來不放逸因。**

巳三、由無罪過

**無罪過故，能正修習極善圓滿、極善清淨、極善鮮白波羅蜜多。**

巳四、由無分別

**無分別故，方便善巧波羅蜜多速得圓滿。**

巳五、由正迴向

**正迴向故，一切生處波羅蜜多，及彼可愛諸果異熟皆得無盡，乃至無上正等菩提。**

寅十一、明最廣等2　卯一、觀自在問

**世尊！如是所說波羅蜜多，何者最廣大？何者無染汙？何者最明盛？何者不可動？何者最清淨？**

卯二、佛告5　辰一、最廣大

**善男子！無染著性、無顧戀性、正迴向性，最為廣大。**

辰二、無染汙

**無罪過性、無分別性，無有染汙。**

辰三、最明盛

**思擇所作，最為明盛。**

辰四、不可動

**已入無退轉法地者，名不可動。**

辰五、最清淨

**若十地攝、佛地攝者，名最清淨。**

寅十二、明常無盡2　卯一、觀自在問

**世尊！何因緣故，菩薩所得波羅蜜多諸可愛果，及諸異熟常無有盡，波羅蜜多亦無有盡？**

　　諸可愛果及諸異熟者：生人天趣，名可愛果。異熟有八。一者、壽量具足，二者、形色具足，三者、族姓具足，四者、自在具足，五者、信言具足，六者、大勢具足，七者、人性具足，八者、大力具足。本地分中別釋其相應知。（陵本三十六卷一頁2901）

卯二、佛告

**善男子！展轉相依，生起、修習無間斷故。**

　　展轉相依生起修習者：生起，謂彼諸可愛果及諸異熟。修習，謂彼波羅蜜多。菩薩安住諸可愛果及異熟中，能正修習波羅蜜多以為因故，復感當來可愛異熟，如是二種展轉相依，無有間斷。本地分說：一切有情所處空無義利無始生死，菩薩處之，能令不空，有大義利。（陵本三十六卷五頁2915）即顯此義。

寅十三、明信樂因2　卯一、觀自在問

**世尊！何因緣故，是諸菩薩深信愛樂波羅蜜多，非於如是波羅蜜多所得可愛諸果異熟？**

卯二、佛告2　辰一、標

**善男子！五因緣故。**

辰二、列

**一者、波羅蜜多是最增上喜樂因故；**

　　是最增上喜樂因故者：謂此為因，能入最初極歡喜地，受用法樂故。

**二者、波羅蜜多是其究竟饒益一切自他因故；三者、波羅蜜多是當來世彼可愛果異熟因故；四者、波羅蜜多非諸雜染所依事故；**

　　非諸雜染所依事故者：謂如下說：波羅蜜多正修行時，能捨慳吝、犯戒、心憤、懈怠、散亂、見趣所治故。

**五者、波羅蜜多非是畢竟變壞法故。**

　　非是畢竟變壞法故者：謂證大乘大般涅槃，於一切法轉得內緣自在，常作有情義利事故。

寅十四、明勝威德2　卯一、觀自在問

**世尊！如是一切波羅蜜多，各有幾種最勝威德？**

卯二、佛告2　辰一、標

**善男子！當知一切波羅蜜多，各有四種最勝威德。**

辰二、列

**一者、於此波羅蜜多正修行時，能捨慳吝、犯戒、心憤、懈怠、散亂、見趣所治；二者、於此正修行時，能為無上正等菩提真實資糧；三者、於此正修行時，於現法中，能自攝受、饒益有情；四者、於此正修行時，於未來世能得廣大無盡可愛諸果異熟。**

寅十五、明因果等2　卯一、正辨相2　辰一、觀自在問

**世尊！如是一切波羅蜜多，何因？何果？有何義利？**

辰二、佛告

**善男子！當知一切波羅蜜多，大悲為因，微妙可愛諸果異熟饒益一切有情為果，圓滿無上廣大菩提為大義利。**

卯二、隨難釋2　辰一、觀自在問

**世尊！若諸菩薩具足一切無盡財寶，成就大悲，何緣世間現有眾生貧窮可得？**

辰二、佛告2　巳一、理釋

**善男子！是諸眾生自業過失。若不爾者，菩薩常懷饒益他心，又常具足無盡財寶，若諸眾生無自惡業能為障礙，何有世間貧苦可得。**

巳二、喻成2　午一、引喻

**譬如餓鬼，為大熱渴逼迫其身，見大海水悉皆涸竭，非大海過，是諸餓鬼自業過耳。**

午二、合法

**如是菩薩所施財寶，猶如大海，無有過失，是諸眾生自業過耳，猶如餓鬼自惡業力，令無有果。**

寅十六、明取無性2　卯一、正顯2　辰一、觀自在問

**世尊！菩薩以何等波羅蜜多取一切法無自性性？**

辰二、佛告

**善男子！以般若波羅蜜多能取諸法無自性性。**

卯二、釋難2　辰一、觀自在問

**世尊！若般若波羅蜜多能取諸法無自性性，何故不取有自性性？**

辰二、佛告

**善男子！我終不說以無自性性取無自性性，然無自性性離諸文字自內所證，不可捨於言說文字而能宣說，是故我說般若波羅蜜多能取諸法無自性性。**

　　我終不說以無自性性等者：此中義顯，般若波羅蜜多與法真如平等平等，亦無自性性之所顯故，性離言說，非實能取、所取可得。是故實義為論，我終不說以無自性性取無自性性，但為他說令他了知，不可捨於言說文字方便，是故假說般若波羅蜜多能取諸法無自性性。由是當知，若許亦取有自性性，是則不成般若波羅蜜多。何以故？有分別故。由是道理，故不應說。

寅十七、明位差別2　卯一、舉說能治2　辰一、觀自在問

**世尊！如佛所說波羅蜜多、近波羅蜜多、大波羅蜜多，云何波羅蜜多？云何近波羅蜜多？云何大波羅蜜多？**

辰二、佛告3　巳一、波羅蜜多

**善男子！若諸菩薩，經無量時修行施等，成就善法，而諸煩惱猶故現行，未能制伏，然為彼伏。謂於勝解行地軟中勝解轉時，是名波羅蜜多。**

　　謂於勝解行地軟中勝解轉時者：本地分說：勝解行住菩薩，有下中上三品忍轉。今於此中，唯取軟品、中品，由說煩惱現行未能制伏，為彼伏故。上忍轉時，煩惱微薄，故此不說。

巳二、近波羅蜜多

**復於無量時修行施等，漸復增上成就善法，而諸煩惱猶故現行，然能制伏，非彼所伏。謂從初地已上，是名近波羅蜜多。**

巳三、大波羅蜜多

**復於無量時修行施等，轉復增上成就善法，一切煩惱皆不現行。謂從八地已上，是名大波羅蜜多。**

卯二、別廣所治4　辰一、辨隨眠2　巳一、觀自在問

**世尊！此諸地中，煩惱隨眠可有幾種？**

巳二、佛告2　午一、標數

**善男子！略有三種。**

午二、列釋3　未一、害伴隨眠

**一者、害伴隨眠，謂於前五地。何以故？善男子！諸不俱生現行煩惱，是俱生煩惱現行助伴，彼於爾時永無復有，是故說名害伴隨眠。**

未二、羸劣隨眠

**二者、羸劣隨眠，謂於第六、第七地中，微細現行，若修所伏，不現行故。**

未三、微細隨眠

**三者、微細隨眠，謂於第八地已上。從此已去，一切煩惱不復現行，唯有所知障為依止故。**

辰二、辨麤重2　巳一、觀自在問

**世尊！此諸隨眠，幾種麤重斷所顯示？**

巳二、佛告2　午一、菩薩地2　未一、標

**善男子！但由二種。**

未二、釋

**謂由在皮麤重斷故，顯彼初二；復由在膚麤重斷故，顯彼第三。**

午二、佛地

**若在於骨麤重斷者，我說永離一切隨眠，位在佛地。**

辰三、辨劫數2　巳一、觀自在問

**世尊！經幾不可數劫，能斷如是麤重？**

巳二、佛告2　午一、標

**善男子！經於三大不可數劫，或無量劫。**

午二、釋

**所謂年、月、半月、晝夜、一時、半時、須臾、瞬息、剎那量劫不可數故。**

辰四、辨相失德3　巳一、觀自在問

**世尊！是諸菩薩，於諸地中所生煩惱，當知何相？何失？何德？**

巳二、佛告2　午一、辨煩惱相3　未一、標

**善男子！無染汙相。**

未二、徵

**何以故？**

未三、釋

**是諸菩薩於初地中，定於一切諸法法界已善通達。由此因緣，菩薩要知方起煩惱，非為不知，是故說名無染汙相。**

午二、辨其失德

**於自身中不能生苦，故無過失。菩薩生起如是煩惱，於有情界能斷苦因，是故彼有無量功德。**

巳三、觀自在讚

**甚奇世尊！無上菩提乃有如是大功德利，令**[^4]**諸菩薩生起煩惱，尚勝一切有情、聲聞、獨覺善根，何況其餘無量功德。**

子八、辨乘密意2　丑一、觀自在問

**世尊！如佛所說：若聲聞乘、若復大乘唯是一乘。此何密意？**

丑二、佛告2　寅一、釋2　卯一、宣說別2　辰一、聲聞乘

**善男子！如我於彼聲聞乘中，宣說種種諸法自性，所謂五蘊、或內六處、或外六處，如是等類。**

辰二、大乘

**於大乘中，即說彼法同一法界、同一理趣，故我不說乘差別性。**

卯二、意解別2　辰一、增減失

**於中或有如言於義妄起分別，一類增益、一類損減。**

辰二、乖諍失

**又於諸乘差別道理，謂互相違，如是展轉遞興諍論。**

寅二、結

**如是名為此中密意。**

癸二、重頌

**爾時世尊欲重宣此義而說頌曰：**

**　諸地攝想所對治　殊勝生願及諸學**

**　由依佛說是大乘　於此善修成大覺**

**　宣說諸法種種性　復說皆同一理趣**

**　謂於下乘或上乘　故我說乘無異性**

**　如言於義妄分別　或有增益或損減**

**　謂此二種互相違　愚癡意解成乖諍**

壬二、結名法門2　癸一、觀自在問

**世尊！於是解深密法門中，此名何教？我當云何奉持？**

癸二、佛告

**善男子！此名諸地波羅蜜多了義之教，於此諸地波羅蜜多了義之教，汝當奉持。**

壬三、說果勝利

**說此諸地波羅蜜多了義教時，於大會中，有七十五千菩薩，皆得菩薩大乘光明三摩地。**

辛七、分別成所作事3　壬一、正廣分別10　癸一、辨法身相2　子一、顯如來2　丑一、曼殊室利問

**復次，即依乘假安立，分別如來成所作事，當知如解深密經中，曼殊室利菩薩摩訶薩請問佛言：世尊！如佛所說如來法身，如來法身有何等相？**

丑二、佛告2　寅一、略標其相

**佛告曼殊室利菩薩**[^5]**：善男子！若於諸地波羅蜜多善修出離，轉依成滿，是名如來法身之相。**

寅二、釋不思議

**當知此相，二因緣故不可思議，無戲論故，無所為故。而諸眾生計著戲論，有所為故。**

子二、簡二乘2　丑一、釋得名2　寅一、不名法身

**世尊！聲聞、獨覺所得轉依，名法身不？善男子！不名法身。**

寅二、名解脫身

**世尊！當名何身？善男子！名解脫身。**

丑二、顯等別2　寅一、平等

**由解脫身故，說一切聲聞、獨覺，與諸如來平等平等。**

寅二、有別

**由法身故，說有差別。如來法身有差別故，無量功德最勝差別，算數譬喻所不能及。**

癸二、辨生起相2　子一、化身作業2　丑一、曼殊室利問

**世尊！我當云何應知如來生起之相？**

丑二、佛告2　寅一、辨相

**善男子！一切如來化身作業，如世界起一切種類，如來功德眾所莊嚴住持為相。**

寅二、料簡

**當知化身相有生起，法身之相無有生起。**

　　一切如來化身作業等者：由諸如來成所作智，示現一切化身作業。此有三種，一者、身化，二者、語化，三者、意化。第一身化復有三種，一、現神通化，二、現受生化，三、現業果化。第二語化亦有三種，一、慶慰語化，二、方便語化，三、辯揚語化。第三意化復有四種，一、決擇意化，二、造作意化，三、發起意化，四、受領意化。由是一切，如諸世間有情種種所作，而能現起彼彼化業，是故說言如世界起一切種類。佛地經說：如諸眾生勤勵身業，由是眾生趣求種種徇利、務農、勤王等事，如是如來成所作智勤身化業，由是如來示現種種工巧等處，摧伏諸伎傲慢眾生，以是善巧方便力故，引諸眾生令入聖教成熟解脫。乃至廣說又如眾生受領意業，由是眾生受領苦樂，如是如來成所作智受意化業，由是如來於定、不定、反問、置記為記別故，隨其所應，受領去來現在等義，以是善巧方便力故，引諸眾生令入聖教成熟解脫。此應準知。

子二、示現善巧2　丑一、曼殊室利問

**世尊！云何應知示現化身方便善巧？**

丑二、佛告

**善男子！遍於一切三千大千佛國土中，或眾推許增上王家，或眾推許大福田家，同時入胎、誕生、長大受欲、出家、示行苦行、捨苦行已成等正覺次第示現，是名如來示現化身方便善巧。**

癸三、言音差別2　子一、廣辨如來三種言音4　丑一、曼殊室利問

**世尊！凡有幾種一切如來身所住持言音差別，由此言音，所化有情未成熟者，令其成熟；已成熟者，緣此為境速得解脫？**

丑二、佛告

**善男子！如來言音略有三種。一者、契經，二者、調伏，三者、本母。**

丑三、重問

**世尊！云何契經？云何調伏？云何本母？**

丑四、別顯3　寅一、契經2　卯一、標依事

**善男子！若於是處，我依攝事顯示諸法，是名契經。謂依四事，或依九事，或復依於二十九事。**

卯二、列種種3　辰一、四事

**云何四事？一者、聽聞事，二者、歸趣事，三者、修學事，四者、菩提事。**

辰二、九事

**云何九事？一者、施設有情事，二者、彼所受用事，三者、彼生起事，四者、彼生已住事，五者、彼染淨事，六者、彼差別事，七者、能宣說事，八者、所宣說事，九者、諸眾會事。**

　　云何九事等者：本地分說：有情事者，謂五取蘊。受用事者，謂十二處。生起事者，謂十二分緣起及緣生。安住事者，謂四食。染淨事者，謂四聖諦。差別事者，謂無量界。說者事者，謂佛及彼弟子。所說事者，謂四念住等菩提分法。眾會事者，所謂八眾。一、剎帝利眾，二、婆羅門眾，三、長者眾，四、沙門眾，五、四大天王眾，六、三十三天眾，七、焰摩天眾，八、梵天眾。（陵本三卷十六頁259）此應準知。

辰三、二十九事2　巳一、徵列事

**云何名為二十九事？謂依雜染品，有攝諸行事；彼次第隨轉事；即於是中，作補特伽羅想已，於當來世流轉因事；作法想已，於當來世流轉因事。依清淨品，有繫念於所緣事；即於是中，勤精進事；心安住事；現法樂住事；超一切苦緣方便事；彼遍知事，此復三種，顛倒遍知所依處故，依有情想外有情中邪行遍知所依處故，內離增上慢遍知所依處故；修依處事；作證事；修習事；令彼堅固事；彼行相事；彼所緣事；已斷、未斷觀察善巧事；彼散亂事；彼不散亂事；不散亂依處事；不棄修習劬勞加行事；修習勝利事；彼堅牢事；攝聖行事；攝聖行**[^6]**眷屬事；通達真實事；證得涅槃事；於善說法毗奈耶中，世間正見超昇一切外道所得正見頂事；及即於此不修退事。**

巳二、隨難釋

**於善說法毗奈耶中，不修習故說名為退，非見過失故名為退。**

寅二、調伏2　卯一、標名

**曼殊室利！若於是處，我依聲聞及諸菩薩，顯示別解脫及別解脫相應之法，是名調伏。**

　　顯示別解脫等者：謂律儀戒，名別解脫。若攝善法戒、利有情戒，名別解脫相應之法。如前已說：菩薩所受三種律儀，若能守護別解脫戒，亦能精勤守護餘二。由律儀戒之所攝持，令和合故。（陵本七十五卷三頁5752）是故菩薩說有三種毗奈耶聚。

卯二、辨相2　辰一、曼殊室利問

**世尊！菩薩別解脫幾相所攝？**

辰二、佛告

**善男子！當知七相。一者、宣說受軌則事故；**

　　宣說受軌則事故者：安住具戒，是名受事。軌則圓滿，名軌則事。

**二者、宣說隨順他勝事故；三者、宣說隨順毀犯事故；四者、宣說有犯自性故；五者、宣說無犯自性故；六者、宣說出所犯故；七者、宣說捨律儀故。**

寅三、本母2　卯一、標名

**曼殊室利！若於是處，我以十一種相，決了分別顯示諸法，是名本母。**

卯二、辨相3　辰一、徵

**何等名為十一種相？**

辰二、列

**一者、世俗相，二者、勝義相，三者、菩提分法所緣相，四者、行相，五者、自性相，六者、彼果相，七者、彼領受開示相，八者、彼障礙法相，九者、彼隨順法相，十者、彼過患相，十一者、彼勝利相。**

辰三、釋11　巳一、世俗相

**世俗相者，當知三種。一者、宣說補特伽羅故；二者、宣說遍計所執自性故；三者、宣說諸法作用事業故。**

巳二、勝義相

**勝義相者，當知宣說七種真如故。**

巳三、菩提分法所緣相

**菩提分法所緣相者，當知宣說遍一切種所知事故。**

　　遍一切種所知事故者：謂或不淨、或慈愍、或緣性緣起、或界差別、或阿那波那念、或蘊善巧、或界善巧、或處善巧、或緣起善巧、或處非處善巧，如是等類，名一切種所知事。

巳四、行相4　午一、標

**行相者，當知宣說八行觀故。**

午二、徵

**云何名為八行觀耶？**

午三、列

**一者、諦實故；**

　　諦實故者：此中諦實，非安立諦應知。

**二者、安立**[^7]**故；三者、過失故；四者、功德故；五者、理趣故；六者、流轉故；七者、道理故；八者、總別故。**

午四、釋8　未一、諦實

**諦實者，謂諸法真如。**

未二、安立

**安立**[^8]**者，謂或安立補特伽羅，或復安立諸法遍計所執自性，或復安立一向、分別、反問、置記，或復安立隱密、顯了記別差別。**

未三、過失

**過失者，謂我宣說諸雜染法，有無量門差別過患。**

未四、功德

**功德者，謂我宣說諸清淨法，有無量門差別勝利。**

未五、理趣

**理趣者，當知六種。一者、真義理趣，二者、證得理趣，三者、教導理趣，四者、遠離二邊理趣，五者、不可思議理趣，六者、意趣理趣。**

　　真義理趣等者：聞所成地決擇中說：諸佛聖教若欲略釋，由六種理門應隨決了。如彼釋相應知。（陵本六十四卷四頁5085）

未六、流轉

**流轉者，所謂三世三有為相及四種緣。**

　　所謂三世三有為相等者：本地分中，建立三世，生、老、住、無常，及與四緣。如彼釋相應知。（陵本三卷七頁221）諸有為法三世所顯，是故亦說三有為相。從未來世本無而生，是故世尊由未來世，於有為法說生有為相。彼既生已落謝過去，是故世尊由過去世，於有為法說滅有為相。現在世法二相所顯，謂住及異。所以者何？唯現在時有住可得，前後變異亦唯現在。是故世尊由現在世，於有為法總說住、異為一有為相。義如五識身相應地意地決擇中說。（陵本五十二卷五頁4159）

未七、道理3　申一、標

**道理者，當知四種。**

申二、列

**一者、觀待道理，二者、作用道理，三者、證成道理，四者、法爾道理。**

申三、釋4　酉一、觀待道理

**觀待道理者，謂若因、若緣能生諸行，及起隨說，如是名為觀待道理。**

　　若因若緣能生諸行等者：本地分說：自種子為先。除種子依，所餘若有色、若無色依及業為建立。助伴、所緣為和合故。隨其所應，欲繫、色繫、無色繫及不繫諸法生。（陵本五卷八頁347）此說生起觀待。由是當知若因、若緣能生諸行。又說：由於欲界繫法，色無色界繫法，及不繫法，施設名為先故想轉，想為先故語轉，由語故，隨見、聞、覺、知起諸言說。是故依語依處，施設隨說因。（陵本五卷九頁355）此說施設觀待。由是當知及起隨說。

酉二、作用道理

**作用道理者，謂若因、若緣能得諸法，或能成辦，或復生已作諸業用，如是名為作用道理。**

　　若因若緣能得諸法等者：本地分說：由此為先，此為建立，此和合故，彼法生，或得、或成、或辦、或用，說此為彼因。（陵本五卷八頁347）彼法生相，已於觀待道理中說。今此作用道理，說彼諸法或得、或成、或辦、或用，如本地分一一釋相應知。

酉三、證成道理2　戌一、標

**證成道理者，謂若因、若緣，能令所立、所說、所標義得成立，令正覺悟，如是名為證成道理。**

　　所立所說所標義得成立者：所立宗義，名所立義。所說法義，名所說義。所標句義，名所標義。

戌二、廣2　亥一、標差別

**又此道理略有二種。一者、清淨，二者、不清淨。由五種相名為清淨，由七種相名不清淨。**

亥二、釋彼相2　天一、清淨2　地一、釋2　玄一、辨五種相4　黃一、徵

**云何由五種相名為清淨？**

黃二、列

**一者、現見所得相，二者、依止現見所得相，三者、自類譬喻所引相，四者、圓成實相，五者、善清淨言教相。**

黃三、釋5　宇一、現見所得相

**現見所得相者，謂一切行皆無常性，一切行皆是苦性，一切法皆無我性，此為世間現量所得。如是等類，是名現見所得相。**

宇二、依止現見所得相3　宙一、列

**依止現見所得相者，謂一切行皆剎那性，他世有性，淨不淨業無失壞性。**

　　謂一切行皆剎那性等者：此中三性，如次配釋現在、未來、過去應知。剎那生滅不久住故。此有故彼有，此生故彼生故。眾緣過去而不捨離，依自相續而得生起故。

宙二、釋

**由彼能依麤無常性現可得故；由諸有情種種差別，依種種業現可得故；由諸有情若樂、若苦，淨不淨業以為依止現可得故。由此因緣，於不現見可為比度。**

宙三、結

**如是等類，是名依止現見所得相。**

　　由彼能依麤無常性者：世間現見滅壞無常，是名麤無常性。當知此由諸行剎那生滅前後變異，方有最後滅壞可得，是故麤無常性說名能依，彼以剎那變異細無常性為依止故。

宇三、自類譬喻所引相

**自類譬喻所引相者，謂於內外諸行聚中，引諸世間共所了知所得生死以為譬喻，引諸世間共所了知所得生等種種苦相以為譬喻，引諸世間共所了知所得不自在相以為譬喻；又復於外，引諸世間共所了知所得衰盛以為譬喻。如是等類，當知是名自類譬喻所引相。**

　　自類譬喻所引相等者：於內外行，引有四喻。初生死喻，譬一切行皆無常性。次生等苦喻，譬一切行皆是苦性。次不自在喻，譬一切法皆無我性。後衰盛喻，譬彼外行無常應知。

宇四、圓成實相

**圓成實相者，謂即如是現見所得相，若依止現見所得相，若自類譬喻所得相，於所成立決定能成，當知是名圓成實相。**

　　當知是名圓成實相者：圓謂圓滿，義無闕損故。成謂成就，義無違失故。實謂真實，義無虛妄故。

宇五、善清淨言教相

**善清淨言教相者，謂一切智者之所宣說，如言涅槃究竟寂靜。如是等類，當知是名善清淨言教相。**

黃四、結

**善男子！是故由此五種相故，名善觀察清淨道理；由清淨故，應可修習。**

玄二、廣一切智者相2　黃一、曼殊室利問

**世尊！一切智者相，當知有幾種？**

黃二、佛告2　宇一、標列相

**善男子！略有五種。一者、若有出現世間，一切智聲無不普聞；二者、成就三十二種大丈夫相；三者、具足十力，能斷一切眾生一切疑惑；四者、具足四無所畏，宣說正法，不為一切他論所伏，而能摧伏一切邪論；五者、於善說法毗奈耶中，八支聖道、四沙門等皆現可得。**

宇二、結略義

**如是生故、相故、斷疑網故、非他所伏能伏他故、聖道沙門現可得故，如是五種，當知名為一切智相。**

　　八支聖道四沙門等皆現可得者：本地分中說有四種沙門。一、勝道沙門，二、說道沙門，三、活道沙門，四、壞道沙門。當知諸善逝，名勝道沙門；諸說正法者，名說道沙門；諸修善行者，名活道沙門；諸行邪行者，名壞道沙門。又說：此初沙門，廣說乃至第四沙門，於外沙門、婆羅門教空無所有。若於是處，八支聖道安立可得；即於是處有初沙門，廣說乃至第四沙門。（陵本二十九卷十八頁2464）如彼應釋。

地二、結

**善男子！如是證成道理，由現量故、由比量故、由聖教量故、由譬喻故、由圓成實故**[^9]**，由五種相名為清淨。**

天二、不清淨3　地一、徵

**云何由七種相名不清淨？**

地二、列

**一者、此餘同類可得相，二者、此餘異類可得相，**

　　此餘同類可得相等者：謂此所立同類因相，於餘相違所立亦為同類，是名此餘同類可得相。又此所立異類因相，於餘相違亦為異類，是名此餘異類可得相。由是因緣，此同類相於所成立義不決定，此異類相簡濫不盡，是故成過，名不清淨。當知此與下說一切有別，少分非遍，名為餘故。

**三者、一切同類可得相，四者、一切異類可得相，五者、異類譬喻所引相，六者、非圓成實相，七者、非善清淨言教相。**

　　異類譬喻所引相等者：如前說有自類譬喻所引相、圓成實相、善清淨言教相，翻彼應釋。

地三、釋2　玄一、別釋二相2　黃一、一切同類可得相

**若一切法意識所識性，是名一切同類可得相。**

黃二、一切異類可得相

**若一切法相、性、業、法、因果異相，由隨如是一一異相，決定展轉各各異相，是名一切異類可得相。**

　　相性業法因果異相等者：本地分說比量有五，一、相比量，二、體比量，三、業比量，四、法比量，五、因果比量。如彼一一釋相應知。（陵本十五卷十一頁1316）若所有法望所立法，於此一一都無展轉少分相似之相，是名一切異類可得相。由是因緣，彼所立法無同類喻，比量不成，故不清淨。

玄二、總釋不淨2　黃一、道理不淨2　宇一、辨非圓成實相2　宙一、於餘同類可得等

**善男子！若於此餘同類可得相及譬喻中，有一切異類相者，由此因緣，於所成立非決定故，是名非圓成實相。**

宙二、於餘異類可得等

**又於此餘異類可得相及譬喻中，有一切同類相者，由此因緣，於所成立不決定故，亦名非圓成實相。**

宇二、結遮不應修習

**非圓成實故，非善觀察清淨道理；不清淨故，不應修習。**

黃二、體性不淨

**若異類譬喻所引相、若非善清淨言教相，當知體性皆不清淨。**

酉四、法爾道理

**法爾道理者，謂如來出世，若不出世，法性安住法住法界，是名法爾道理。**

　　法性安住法住法界者：謂彼諸法無始時來理成就性，是名法性。如成就性，以無顛倒文句安立，是名法住。由此法住，以彼法性為因，是故說彼名為法界。義如本地分說。（陵本十卷十七頁817）

未八、總別

**總別者，謂先總說一句法已，後後諸句差別分別究竟顯了。**

巳五、自性相

**自性相者，謂我所說有行、有緣所有能取菩提分法，謂念住等，如是名為彼自性相。**

巳六、彼果相

**彼果相者，謂若世間、若出世間諸煩惱斷，及所引發世出世間諸果功德，如是名為得彼果相。**

巳七、彼領受開示相

**彼領受開示相者，謂即於彼以解脫智而領受之，及廣為他宣說開示，如是名為彼領受開示相。**

巳八、彼障礙法相

**彼障礙法相者，謂即於修菩提分法，能隨障礙諸染汙法，是名彼障礙法相。**

巳九、彼隨順法相

**彼隨順法相者，謂即於彼多所作法，是名彼隨順法相。**

巳十、彼過患相

**彼過患相者，當知即彼諸障礙法所有過失，是名彼過患相。**

巳十一、彼勝利相

**彼勝利相者，當知即彼諸隨順法所有功德，是名彼勝利相。**

子二、不共外道陀羅尼義2　丑一、曼殊室利問

**曼殊室利菩薩復白佛言：唯願世尊為諸菩薩略說契經、調伏、本母不共外道陀羅尼義，由此不共陀羅尼義，令諸菩薩得入如來所說諸法甚深密意。**

丑二、佛告2　寅一、長行2　卯一、許為略說

**佛告曼殊室利菩薩曰：善男子！汝今諦聽！吾當為汝略說不共陀羅尼義，令諸菩薩於我所說密意言辭能善悟入。**

卯二、明不共義2　辰一、釋3　巳一、標義

**善男子！若雜染法、若清淨法，我說一切皆無作用，亦都無有補特伽羅。以一切種離所為故，非雜染法先染後淨，非清淨法後淨先染。**

巳二、遮妄

**凡夫異生於麤重身執著諸法補特伽羅自性、差別，隨眠**[^10]**妄見以為緣故，計我我所，由此妄謂我見、我聞、我嗅、我嘗、我觸、我知、我食、我作、我染、我淨，如是等類邪加行轉。**

巳三、顯正

**若有如實知如是者，便能永斷麤重之身，獲得一切煩惱不住，最極清淨，離諸戲論，無為依止，無有加行。**

　　無為依止者：謂圓成實勝義無自性性為所依止故。

辰二、結

**善男子！當知是名略說不共陀羅尼義。**

寅二、重頌

**爾時世尊欲重宣此義而說頌曰：**

**　一切雜染清淨法　皆無作用數取趣**

**　由我宣說離所為　染汙清淨非先後**

**　於麤重身隨眠**[^11]**見　為緣計我及我所**

**　由此妄謂我見等　我食我為我染淨**

**　若如實知如是者　乃能永斷麤重身**

**　得無染淨無戲論　無為依止無加行**

癸四、辨心起相2　子一、總說2　丑一、曼殊室利問

**爾時曼殊室利菩薩復白佛言：世尊！云何應知諸如來心生起之相？**

丑二、佛告

**佛告曼殊室利菩薩曰：善男子！夫如來者，非心、意、識生起所顯，然諸如來有無加行心法生起，當知此事猶如變化。**

子二、別辨2　丑一、法身2　寅一、曼殊室利問

**世尊！若諸如來法身遠離一切加行，既無加行，云何而有心法生起？**

寅二、佛告2　卯一、正顯

**善男子！先所修習方便般若加行力故，有心生起。**

卯二、喻成2　辰一、引喻

**善男子！譬如正入無心睡眠，非於覺悟而作加行，由先所作加行勢力，而復覺悟。又如正在滅盡定中，非於起定而作加行，由先所作加行勢力，還從定起。**

辰二、合法

**如從睡眠及滅盡定心更生起，如是如來由先修習方便般若加行力故，當知復有心法生起。**

丑二、化身2　寅一、曼殊室利問

**世尊！如來化身當言有心，為無心耶？**

寅二、佛告

**善男子！非是有心，亦非無心。何以故？無自依心故，有依他心故。**

　　無自依心故等者：謂如前說：夫如來者，非心、意、識生起所顯。是名無自依心，自無異熟為所依故。又說：如來有無加行心法生起，當知此事猶如變化。是名有依他心，常住大悲，不捨有情故。

癸五、所行境界2　子一、曼殊室利問

**世尊！如來所行、如來境界，此之二種有何差別？**

子二、佛告2　丑一、釋2　寅一、所行

**善男子！如來所行，謂一切種如來共有、不可思議、無量功德眾所莊嚴清淨佛土。**

寅二、境界

**如來境界，謂一切種五界差別。何等為五？一者、有情界，二者、世界，三者、法界，四者、調伏界，五者、調伏方便界。**

丑二、結

**如是名為二種差別。**

癸六、現覺等相2　子一、曼殊室利問

**世尊！如來成等正覺、轉正法輪、入大涅槃，如是三種當知何相？**

子二、佛告2　丑一、顯無二相

**善男子！當知此三皆無二相。謂非成等正覺，非不成等正覺；非轉正法輪，非不轉正法輪；非入大涅槃，非不入大涅槃。**

丑二、釋其所以

**何以故？如來法身究竟淨故，如來化身常示現故。**

　　如來法身究竟淨故等者：大乘轉依，獲得煩惱習氣最極清淨，離諸戲論，無為依止，無有加行，如是如來法身名究竟淨。由是應說非成等正覺、非轉正法輪、非入大涅槃。然為能作一切有情義利，諸佛世尊有變化轉，如是如來化身名常示現。由是應說非不成等正覺、非不轉正法輪、非不入大涅槃。

癸七、生福因緣2　子一、曼殊室利問

**世尊！諸有情類但於化身見聞奉事生諸功德，如來於彼有何因緣？**

子二、佛告

**善男子！如來是彼增上所緣之因緣故，又彼化身是如來力所住持故。**

癸八、法身解脫身別2　子一、曼殊室利問

**世尊！等無加行，何因緣故，如來法身為諸有情放大智光，及出無量化身影像，聲聞、獨覺解脫之身無如是事？**

子二、佛告2　丑一、引喻2　寅一、日月輪喻

**善男子！譬如等無加行，從日月輪水火二種頗胝迦寶放大光明，非餘水火頗胝迦寶。謂大威德有情所住持故，諸有情業增上力故。**

寅二、雕飾寶喻

**又如從彼善工業者之所雕飾末尼寶珠出印文像，不從所餘不雕飾者。**

丑二、合法

**如是緣於無量法界方便般若極善修習磨瑩集成如來法身，從是能放大智光明，及出種種化身影像，非唯從彼解脫之身有如斯事。**

癸九、威德住持2　子一、曼殊室利問

**世尊！如世尊說：如來菩薩威德住持，令諸眾生於欲界中，生剎帝利、婆羅門等大富貴家，人身財寶無不圓滿；或欲界天、色無色界一切身財圓滿可得。世尊！此中有何密意？**

子二、佛告2　丑一、釋密意2　寅一、正成

**善男子！如來菩薩威德住持，若道、若行，於一切處能令眾生獲得身財皆圓滿者，即隨所應，為彼宣說此道、此行。若有能於此道、此行正修行者，於一切處所獲身財無不圓滿。**

寅二、反顯

**若有眾生於此道、此行違背輕毀，又於我所起損惱心及瞋恚心，命終已後，於一切處所得身財無不下劣。**

丑二、結差別

**善男子！由是因緣，當知如來及諸菩薩威德住持，非但能令身財圓滿；如來菩薩住持威德，亦令眾生身財下劣。**

癸十、淨穢土別2　子一、曼殊室利問

**世尊！諸穢土中何事易得，何事難得？諸淨土中何事易得，何事難得？**

子二、佛告2　丑一、穢土2　寅一、標

**善男子！諸穢土中，八事易得，二事難得。**

寅二、釋2　卯一、八事易得

**何等名為八事易得？一者、外道，二者、有苦眾生，三者、種姓家世興衰差別，四者、行諸惡行，五者、毀犯尸羅，六者、惡趣，七者、下乘，八者、下劣意樂加行菩薩。**

卯二、二事難得

**何等名為二事難得？一者、增上意樂加行菩薩之所遊集，二者、如來出現於世。**

丑二、淨土

**善男子！諸淨土中與上相違**[^12]**，當知八事甚為難得，二事易得。**

壬二、結名法門2　癸一、曼殊室利問

**世尊！於此解深密法門中，此名何教？我當云何奉持？**

癸二、佛告

**善男子！此名如來成所作事了義之教，於此如來成所作事了義之教，汝當奉持。**

壬三、說果勝利

**說是如來成所作事了義教時，於大會中，有七十五千菩薩摩訶薩，皆得圓滿法身證覺。**

**瑜伽師地論科句披尋記卷第七十八**

[^1]: 「而」，大正作「而得」。

[^2]: 編按：卷四十二原文有「慧波羅蜜多」。

[^3]: 陵本無「種」字。

[^4]: 「令」，大正作「今」。

[^5]: 「菩薩」，大正作「菩薩曰」。

[^6]: 「行」，大正作「品」。

[^7]: 「立」，大正、陵本作「住」。

[^8]: 「立」，大正、陵本作「住」。

[^9]: 大正、陵本無「由譬喻故，由圓成實故」二句。

[^10]: 「眠」，大正作「眼」。

[^11]: 「眠」，大正作「眼」。

[^12]: 「違」，大正作「達」。
