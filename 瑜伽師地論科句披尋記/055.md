# 瑜伽師地論科句披尋記卷第五十五

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中五識身相應地意地之五**

子二、四無色蘊2　丑一、結前生後

**如是已思擇色蘊。我次當說名所攝四無色蘊隨所應建立相。**

丑二、正廣顯示10　寅一、立一心相3　卯一、標指

**如本地分立一心相，今先顯示。**

卯二、引教2　辰一、第一教

**如世尊言：若有眾生於如來所，但發一心及一言說：善逝大師！善逝大師！如是發心，我尚說彼於諸善法多有所作，何況身語如其心量隨順奉行。**

　　如本地分立一心相等者：如本地分意地中說：如經言：起一心，若眾多心。云何安立此一心耶？謂世俗言說一心剎那，非生起剎那。（陵本三卷六頁212）今決擇彼，故先顯示。

辰二、第二教

**又如是言：由一淨心，當往善趣。**

卯三、釋義2　辰一、名發一心

**如是等類，當知此中依轉所攝相續一心，由世俗道名發一心。**

　　依轉所攝相續一心等者：意地中說：云何世俗言說一心剎那？謂一處為依止，於一境界事有爾所了別生；總爾所時名一心剎那。（陵本三卷六頁213）今攝彼義，略釋經言，故作是說。

辰二、名發一語等

**又依世俗相續道理，名發一語及發身業。**

　　又依世俗相續道理者：意地中說：相似相續，亦說名一，與第二念極相似故。（陵本三卷六頁213）是名世俗相續道理。

寅二、心同緣境2　卯一、問

**問：有分別心、無分別心，當言同緣現在境耶？為不同耶？**

卯二、答2　辰一、標義

**答：當言同緣現在境界。**

　　有分別心無分別心者：有分別心，謂彼意識。無分別心，謂眼等識。如是差別應知。

辰二、釋由

**何以故？由三因故。謂極明了故，於彼作意故，二依資養故。**

　　極明了故等者：謂若意識與眼等識同緣一境，意識行相極明了故，是名初因。於彼一境，有分別心、無分別心作意無別故，是第二因。有分別心、無分別心，依現在境，俱得長養故，是第三因。

寅三、心染汙因2　卯一、總標簡2　辰一、問

**問：染心生時，當言自性故染？為相應故？為隨眠故？**

辰二、答2　巳一、顯義

**答：當言相應故，隨眠故；非自性故。**

巳二、簡過

**若彼自性是染汙者，應如貪等畢竟不淨。若爾，大過。由彼自性不染汙故，說心生時自性清淨。**

　　說心生時自性清淨者：如前已說：又復諸識自性非染，由世尊說一切心性本清淨故。所以者何？非心自性畢竟不淨能生過失，猶如貪等一切煩惱。（陵本五十四卷三頁4294）此應準知。

卯二、別辨染2　辰一、釋相應

**問：諸煩惱纏，於心二種染汙因中，當言何等？答：當言相應。**

辰二、釋隨眠2　巳一、問

**問：此中何等說名隨眠？**

巳二、答2　午一、出體性

**答：諸煩惱品所有麤重不安隱性。**

午二、顯業用3　未一、略標相

**又持諸行令成苦性。**

未二、出聖觀

**是故聖者，由行苦故現觀為苦，於諸行中安住苦觀。**

未三、釋觀相

**云何觀耶？如毒熱癰，乃至廣說如有尋有伺地，應如是觀。**

　　如毒熱癰乃至廣說等者：有尋有伺地說：三界有情所依之身，當云何觀？謂如毒熱癰，麤重所隨故。乃至廣說樂受，壞苦故苦；苦受，苦苦故苦；不苦不樂受，行苦故苦。（陵本五卷四頁329）今指彼義，故作是說。

寅四、染惱心法2　卯一、略標列

**復有三種染惱心法，當知普攝一切染惱。所謂業染惱、受染惱、煩惱染惱。**

卯二、明界繫

**初二染惱，唯欲界繫；最後染惱，通三界繫。**

　　初二染惱唯欲界繫者：由業染惱唯是不善業道所攝，及受染惱唯苦受攝，是故說言唯欲界繫。

寅五、心繫縛法2　卯一、煩惱縛

**問：何等名為心煩惱縛？答：一切隨眠。**

卯二、業縛2　辰一、問

**問：何等名業縛？**

辰二、答2　巳一、辨種類4　午一、樂著事業

**答：樂著事業，名為業縛。**

午二、三處為障業2　未一、標

**又於三處為障礙業，亦名業縛。**

未二、列

**謂於出離心，於得出離喜樂，於得聖道。**

　　於出離心等者：謂善法欲，名出離心，正捨家法趣非家故。住定地樂，名得出離喜樂，依世間道樂遠離故。證諦現觀，名得聖道，無漏聖智決定勝故。於此三種，隨應當知業能為障。

午三、順異熟障業

**又順異熟障業，亦名業縛。**

午四、邪願業

**又邪願業，亦名業縛。**

巳二、明開合

**如是四種，別開有六，總合為四。**

寅六、心相應法3　卯一、略辨二類2　辰一、總標列2　巳一、遍行

**問：諸識生時，與幾遍行心法俱起？答：五。一、作意，二、觸，三、受，四、想，五、思。**

巳二、不遍行

**問：復與幾不遍行心法俱起？答：不遍行法乃有多種，勝者唯五。一、欲，二、勝解，三、念，四、三摩地，五、慧。**

辰二、隨別釋2　巳一、行相2　午一、遍行攝5　未一、作意

**作意云何？謂能引發心法。**

未二、觸

**觸云何？謂三和合故，能攝受義。**

　　能攝受義者：義謂境界，是受所取。由觸為緣能生於受，是故說彼能攝受義。

未三、受

**受云何？謂三和合故，能領納義。**

未四、想2　申一、略

**想云何？謂三和合故，施設所緣，假合而取。**

申二、廣2　酉一、標列

**此復二種。一、隨覺想，二、言說隨眠想。**

酉二、隨釋2　戌一、隨覺想

**隨覺想者，謂善言說人天等想。**

戌二、言說隨眠想

**言說隨眠想者，謂不善言說嬰兒等類，乃至禽獸等想。**

未五、思

**思云何？謂三和合故，令心造作，於所緣境隨與領納、和合、乖離。**

　　於所緣境隨與領納等者：謂於可意、不可意境，思能隨與領納故；與可意境，思欲和合故；於不可意境，思欲乖離故。當知此約不苦不樂及樂、苦受建立，故成三別。

午二、不遍行攝5　未一、欲

**欲云何？謂於彼彼境界，隨趣希樂。**

未二、勝解

**勝解云何？謂於彼彼境界，隨趣印可。**

未三、念

**念云何？謂於彼彼境界，隨趣明記。**

未四、三摩地

**三摩地云何？謂於彼彼境界，隨順趣向為審慮依心一境性。**

未五、慧

**慧云何？謂於彼彼境界，隨順趣向簡擇諸法。或如理觀察，或不如理觀察，或非如理非不如理觀察。**

巳二、作業2　午一、遍行攝5　未一、作意

**復次，作意為何業？謂於所緣引心為業。**

未二、觸

**觸為何業？謂受、想、思所依為業。**

未三、受

**受為何業？謂愛生所待為業。**

　　愛生所待為業者：此說受緣愛應知。

未四、想

**想為何業？謂於所緣，令心彩畫言說為業。**

未五、思

**思為何業？謂發起尋、伺、身語業為業。**

午二、不遍行攝5　未一、欲

**欲為何業？謂發生勤勵為業。**

　　發生勤勵為業者：聲聞地說：生欲、策勵、發勤精進。其義應知。（陵本二十九卷一頁[^1]2409）

未二、勝解

**勝解為何業？謂於所緣功德、過失、或俱相違，印持為業。**

未三、念

**念為何業？謂於久所思、所作、所說記憶為業。**

未四、三摩地

**三摩地為何業？謂智所依為業。**

未五、慧

**慧為何業？謂於言論所行染汙、清淨，隨順考察為業。**

　　言論所行染汙清淨者：謂一切法染汙、清淨建立道理應知。

卯二、配釋別境2　辰一、問

**問：此不遍行五種心所，於何各別境事生耶？**

辰二、答2　巳一、標列

**答：如其次第，於所愛、決定、串習、觀察四境事生。**

巳二、配屬

**三摩地、慧，於最後境；餘隨次第，於前三境。**

卯三、起類差別

**問：諸名所攝與心相應所餘蘊法，當言率爾起耶？尋求耶？決定耶？**

　　諸名所攝與心相應所餘蘊法者：此說受、想、行蘊諸所有法，名為所餘蘊法。心相應故，名所攝故。

**答：若依彼類心，當言即彼類。**

　　若依彼類心當言即彼類者：心類有二，一、無分別，二、有分別。無分別者，謂眼等識。有分別者，謂即意識。率爾起心，通眼等識及與意識。尋求、決定起心，唯在意識。受、想、行蘊所有諸法，隨依彼心差別，應知彼類所攝。五識身相應地[^2]中說：由眼識生，三心可得。如其次第，謂率爾心、尋求心、決定心。初是眼識，二在意識。（陵本一卷九頁31）又說：意識任運散亂，緣不串習境時無欲等生，爾時意識名率爾墮心，唯緣過去境。五識無間所生意識，或尋求、或決定，唯應說緣現在境，若此即緣彼境生。（陵本三卷六頁214）此中道理，準彼應知。

寅七、心等和合2　卯一、舉經問

**問：如經言：此四無色蘊，當言和合，非不和合，不可說言如是諸法可分、可析令其差別。何故彼法異相成就，而說和合無差別耶？**

卯二、釋義答

**答：眾多和合，於所緣境受用領解方圓滿故。若不爾者，隨闕一種，於所為事應不圓滿。**

寅八、心等異名2　卯一、略標列

**問：諸心心所**[^3]**，凡有幾種差別名耶？答：有眾多名，謂有所緣、相應、有行、有所依等無量差別。**

卯二、隨別釋4　辰一、簡有所緣

**問：何故眼等亦有境界，而但說彼名有所緣，非眼等耶？答：由彼眼等離所取境亦得生起，心與心所**[^4]**則不如是。**

辰二、釋名相應

**問：何故名相應？答：由事等故、處等故、時等故、所作等故。**

　　由事等故等者：事謂所緣，處謂所依，時謂剎那，所作謂業。由此一切諸心心所同一而轉，故置等言。

辰三、釋名有行

**問：何故名有行？答：於一所緣作無量種差別行相轉故。**

辰四、釋有所依2　巳一、問

**問：何故名有所依？**

巳二、答2　午一、標義

**答：由一種類託眾所依差別轉故。**

午二、簡非

**雖有為法無無依者，然非此中所說依義，唯恆所依為此量故。**

　　由一種類等者：所依有三。一、俱有依，二、等無間依，三、種子依。名眾所依。義如五識身相應地說。（陵本一卷五頁5）心心所法同所依轉，名一種類。

寅九、心等互對4　卯一、三受相望

**問：何故樂望苦受、苦望樂受、若樂若苦望非苦樂說互相對？答：由自種類而不同分互相對故。**

卯二、捨望無明

**問：何故不苦不樂受望彼無明說互相對？答：由與諸受、一切煩惱皆為助伴互相對故。**

　　由與諸受一切煩惱等者：此中義顯，不苦不樂受能與諸受作所依處，無明能與一切煩惱作所依處。恆共相應，名為助伴。遍自種類，為依義同，說互相對。

卯三、明望無明

**問：何故明與無明說互相對？答：能治、所治互相對故。**

卯四、明望涅槃

**問：何故明與涅槃說互相對？答：因果相屬互相對故。**

寅十、心等性類2　卯一、徵

**云何建立四無色蘊為善、不善、無記性耶？**

卯二、釋2　辰一、總標列

**謂一切無差別。嗢柁南曰：**

**　依處與自性**[^5]**　相應世俗等　軟等事差別　得**[^6]**失能所治**

辰二、隨別釋3　巳一、善性攝9　午一、依處2　未一、問

**問：善法依處有幾種？**

未二、答2　申一、標

**答：略說有六。**

申二、列

**一、決定時，二、止息時，三、作業時，四、世間清淨時，五、出世清淨時，六、攝受眾生時。**

午二、自性

**問：何等為自性？答：謂信、慚、愧、無貪、無瞋、無癡、精進、輕安、不放逸、捨、不害，如是諸法名自性善。**

午三、相應2　未一、問

**問：如是諸法互相應義，云何應知？**

未二、答6　申一、決定時

**答：於決定時，有信相應。**

申二、止息時

**止息雜染時，有慚與愧，顧自他故。**

申三、作業時

**善品業轉時，有無貪、無瞋、無癡、精進。**

申四、世間清淨時

**世間道離欲時，有輕安。**

申五、出世清淨時

**出世道離欲時，有不放逸及捨。**

申六、攝受眾生時

**攝受眾生時，有不害，此是悲所攝故。**

午四、世俗等2　未一、問

**問：是諸善法，幾世俗有？幾實物有？**

未二、答2　申一、標舉世俗

**答：三世俗有。謂不放逸、捨及不害。**

申二、釋其所以2　酉一、不放逸捨2　戌一、出體分

**所以者何？不放逸、捨，是無貪、無瞋、無癡、精進分故。**

戌二、明建立

**即如是法離雜染義，建立為捨；治雜染義，立不放逸。**

酉二、不害

**不害即是無瞋分故，無別實物。**

午五、軟品等3　未一、軟品善根

**問：何等名軟善根？答：諸不定地所有善根；或在定地，而能對治上品煩惱。**

未二、中品善根

**問：何等名中品善根？答：若在定地世間善根；或能對治中品煩惱。**

未三、上品善根2　申一、問

**問：何等名上品善根？**

申二、答2　酉一、出體性

**答：謂出世間所有善根；或能對治下品煩惱。**

酉二、釋所由

**又諸善法，或由加行力、或由串習力、或由自性力、或由田事**[^7]**力、或由清淨力，當知成上品。**

　　或由田事力者：謂於佛法僧等尊重福田，以增上品淨信欲解造作善業，是名田事。有尋有伺地說：由事重故受現法果。其類應知。（陵本九卷三頁642）

午六、依事2　未一、問

**問：善根生時，依幾種事而得生耶？**

未二、答2　申一、略標列

**答：若略說依八種事。一、施所成福業事，二、戒所成福業事，三、修所成福業事，四、聞所成事，五、思所成事，六、餘修所成事，七、簡擇所成事，八、攝受有情所成事。**

申二、明對治

**當知此中，隨其所應依所說事。或於現法、或於後法，隨為一種貪、瞋、惡見，於心相續先成穢染；既被染已，由彼對治，令於是處不復相應。**

　　依八種事等者：初三福事所攝。施戒易知。若依靜慮，修習慈等四種無量，名修所成福業事。次三智事所攝。聞思易知。若依靜慮，修習蘊等善巧，名餘修所成事。此智攝故，望前福攝說之為餘。次一出世道攝，擇滅煩惱，證得轉依故，名簡擇所成事。後一大悲所攝，頓普攝受一切有情能作義利故，名攝受有情所成事。

午七、差別2　未一、問

**問：何等名為善法差別？**

未二、答2　申一、釋2　酉一、指前說

**答：或有一種乃至十種。如本地分已廣宣說。**

　　或有一種乃至十種等者：如本地分意地中說：謂諸善法，或立一種，乃至或立十種。廣顯差別，其義應知。（陵本三卷八頁227）

酉二、顯別義

**又諸善法，或有對治雜染故，或有雜染靜息故，或有攝受可愛果故，或有相續清淨故，或有供養靈廟故，或有攝受有情故。**

申二、結

**如是等類善法差別，應當了知。**

　　或有對治雜染故等者：此說差別，隨其所應，配屬善法應知。由信相應，對治雜染。由有慚、愧，雜染靜息。由有無貪、無瞋、無癡、精進，攝受愛果。由有輕安、不放逸、捨，相續清淨。由有信、慚、愧、無貪瞋癡、精進，供養靈廟。由有不害，攝受有情。

午八、得失3　未一、徵

**復次，善法無有過失，有何功德？**

未二、釋2　申一、標

**善法功德，有無量種。**

申二、列

**謂能淨治心，令離煩惱纏及隨眠；令於所緣無有顛倒；能令善根堅固不退；令等流行相續而轉；不為自害、不為他害、不為俱害；不生現法罪、不生後法罪、不生現法後法罪；能令受彼所生喜樂；能盡生為上首所有眾苦；又能增長涅槃勝解，能親近彼；能令財位無有退失；處眾勇猛，無懼無畏；廣大名稱，流布十方；為眾聖賢之所稱讚；臨命終時，不生憂悔；身壞已後，生諸善趣；於諸善法，令無退失；能速隨證自所求義。**

未三、結

**如是等類諸善功德無邊無量，當盡了知。**

　　善法功德有無量種等者：煩惱過患有無量種，如有尋有伺地說。（陵本八卷七頁575）此諸善法能對治彼，是名功德。一一差別，翻彼煩惱過患應知。

午九、能所治2　未一、徵

**云何建立諸善對治？**

未二、釋2　申一、標

**由十五種。**

申二、列

**謂厭患對治故，斷對治故，持對治故，遠分對治故，**

　　厭患對治等者：謂聞思修道，名厭患對治；出世間道，名斷對治；此果轉依，名持對治；世間修道，名遠分對治。如修所成慧地決擇中說。（陵本六十七卷三頁5319）

**所欲趣纏對治故，非所欲趣纏對治故，隨眠對治故，軟品煩惱對治故，中品煩惱對治故，上品煩惱對治故，**

　　所欲趣纏對治等者：謂能對治可愛趣纏所攝煩惱，名所欲趣纏對治。若能對治非可愛趣纏所攝煩惱，名非所欲趣纏對治。

**散亂對治故，諫悔對治故，羸劣對治故，制伏對治故，離繫對治故。**

　　散亂對治等者：此中前四，謂能遠離現行諸煩惱纏。後一，謂能永斷彼種。如顯揚釋多分應知。（顯揚論三卷十六頁31,495b）唯諫悔對治，彼云顯了對治，與此義別。堪忍他諫，悔除所犯，此能對治諫悔位煩惱，故名諫悔對治。

巳二、不善性攝2　午一、標列二相

**復次，諸染汙法二相所顯。一、本煩惱，二、隨煩惱。**

午二、隨別解釋2　未一、標當說

**今當先說本煩惱，後當分別隨煩惱。**

未二、釋差別2　申一、本煩惱9　酉一、依處2　戌一、問

**問：本煩惱有幾種依處？**

戌二、答2　亥一、辨種類2　天一、標

**答：六。**

天二、列

**一、與無明俱，可意雜染境界；二、與無明俱，不可意雜染境界；三、與不如理作意俱，雜染境界；四、與無明俱，劣等勝有情、各別五取蘊、得未得顛倒、功德顛倒；**

　　與無明俱至功德顛倒者：此中顛倒，謂慢煩惱。有尋有伺地說，慢是倒等流故。如下說言：慢依六事生。一、劣有情，二、等有情，三、勝有情，四、內取蘊，五、已得未得顛倒，六、功德顛倒。於此六事，能生七慢。謂於劣有情，能生於慢；於等有情，能生過慢；於勝有情，生慢過慢及與卑慢；於各別五取蘊，能生我慢；於得未得顛倒，能生增上慢；於功德顛倒，能生邪慢。今於此中，略攝彼義應知。

**五、與無明不如理作意俱，聽聞不正法；六、與無明不如理作意俱，於聽正法而生懈怠。**

亥二、釋依處

**當知最初，欣樂和合依處；第二，欣樂別離依處；第三，於境顛倒依處；第四，陵懱上慢依處；第五，邪執法行依處；第六，不修正行、不為還滅依處。**

　　邪執法行依處者：謂於雜染、清淨諸法不如實知，起邪解行，是名邪執法行。

酉二、自性

**問：煩惱自性有幾種？答：有六種。一、貪，二、瞋，三、無明，四、慢，五、見，六、疑。**

酉三、相應2　戌一、問

**問：何煩惱與何煩惱相應？**

戌二、答4　亥一、無明

**答：無明與一切。**

亥二、疑

**疑都無所有。**

亥三、貪瞋2　天一、總標簡

**貪瞋互相無，此或與慢見。**

天二、隨難釋2　地一、舉染愛

**謂染愛時，或高舉、或推求。**

地二、例憎恚

**如染愛，憎恚亦爾。**

亥四、慢見2　天一、標

**慢之與見，或更相應。**

天二、釋

**謂高舉時，復邪推搆。**

　　疑都無所有者：由疑行相解了不解了故，不與所餘一切煩惱相應。當知此約一切煩惱迷行為論。無明一種不解了攝。見、貪、瞋、慢邪解了攝。義如有尋有伺地決擇中說。（陵本五十九卷三頁4791）疑二俱非，故不相應。

酉四、世俗等2　戌一、問

**問：是諸煩惱，幾世俗有？幾實物有？**

戌二、答2　亥一、世俗有

**答：見世俗有，是慧分故。**

亥二、實物有

**餘實物有，別有心所性。**

酉五、軟品等2　戌一、問

**問：是諸煩惱，云何建立軟中上品？**

戌二、答2　亥一、總辨品類

**答：最後所斷名軟品，中間所斷名中品，最初所斷名上品。**

亥二、成上品因2　天一、標

**復由六因，諸煩惱成上品。**

天二、列

**一、婬欲所生煩惱，性多上品。二、串習所生煩惱，性多上品。三、安足處煩惱，謂根熟者，性多上品。四、不可治煩惱，謂無涅槃法者，性多上品。五、非處加行煩惱，謂於尊重福田等所，性多上品。六、有業煩惱，謂正發業者，性多上品。**

　　謂根熟者性多上品者：謂少年位已去，諸根成熟，名根熟者。此為上品煩惱之所依處，故從彼生性多上品。

酉六、依事2　戌一、問

**問：煩惱生時，由幾煩惱事而得生耶？**

戌二、答6　亥一、貪煩惱攝2　天一、所依事2　地一、標

**答：貪由十事生。**

地二、列

**一、取蘊，二、諸見，三、未得境界，四、已得境界，五、已所受用過去境界，六、惡行，七、男女，八、親友，九、資具，十、後有及無有。**

天二、能依貪2　地一、問

**問：何貪於何事生耶？**

地二、答3　玄一、標

**答：隨其次第，十貪於十事生。**

玄二、徵

**何等為十？**

玄三、列

**謂事貪、見貪、貪貪、慳貪、蓋貪、惡行貪、子息貪、親友貪、資具貪、有無有貪。**

　　事貪見貪等者：於五取蘊諸實有事起我愛故，是名事貪。見取、戒禁取、我語[^8]取，依諸見起，是名見貪。希求未得可愛境界，是名貪貪。堅著已得可愛境界，是名慳貪。憶念已所受用過去境界，思惟彼相，起貪欲蓋、或掉舉蓋，是名蓋貪。依現在世所得自體，樂受為緣，希求後有；苦受為緣，希求無有；是名有無有貪。餘如文知。

亥二、瞋煩惱攝2　天一、出種類2　地一、所依事2　玄一、標

**瞋事亦有十種。**

玄二、列

**一、己**[^9]**身，二、所愛有情，三、非所愛有情，四、過去怨親，五、未來怨親，六、現在怨親，七、不可意境，八、嫉妒，九、宿習，十、他見。**

地二、能依瞋

**瞋亦有十，如其次第，依彼而生。**

天二、明彼攝2　地一、總四種

**依前六事，立九惱事，緣彼一切瞋，皆名有情瞋；**

　　依前六事立九惱事者：前六事中，於後三事各有愛非愛別，是名怨親。由是一一立九惱事。

**餘名境界瞋；**

　　餘名境界瞋者：此謂第七不可意境應知。

**若不忍為先，亦有情瞋；**

　　若不忍為先等者：此謂第八嫉妒應知。於他有情所得利養恭敬生嫉妒故。

**若宿習瞋；若見瞋。**

地二、略三種2　玄一、標

**如是十瞋，略有三種。**

玄二、列

**一、有情瞋，二、境界瞋，三、見瞋。**

　　若宿習瞋等者：謂有補特伽羅，先餘生中，於瞋煩惱已修、已習、已多修習，由是因緣，今此生中，於所憎事有猛利瞋、有長時瞋，名宿習瞋。若依諸見而起諍論，是名見瞋。謂於薩迦耶見、斷見、無因見、不平等因見。如是等類諸惡見中，或自所攝，他所遮斷；或他所攝，自行遮斷；或所愛有情所攝，他正遮斷；或已遮斷；或欲攝受所未攝受。由是因緣，發憤乖違，互興諍論。義如聞所成地中說。（陵本十五卷五頁1292）復次，當知此宿習瞋及與見瞋，隨其所應，或有情攝、或境界攝，緣彼二種差別生故。

亥三、無明煩惱攝2　天一、出種類2　地一、所依事

**無明依七事起。一、世事，二、世間安立事，三、運轉事，四、最勝事，五、真實事，六、雜染清淨事，七、增上慢事。**

地二、能依無知

**依此七事，起七無知。**

天二、廣差別2　地一、標異門

**或復十九。**

地二、配依事

**當知於初事，由三種門生疑惑；於第二事，由內六處、若外、若俱，生我我所怨親等見；於第三事，由業、異熟及俱，生作者、受者、無因、惡因見；於第四事，誹謗三寶；於第五事，誹謗諸諦；於第六事，起邪解行；於第七事，依得自義起增上慢。**

　　依此七事起七無知等者：有尋有伺地說：復有七種無知。一、世愚，二、事愚，三、移轉愚，四、最勝愚，五、真實愚，六、染淨愚，七、增上慢愚。又說十九種無知，謂於前際無知等。（陵本九卷十八頁[^10]711）十九無知依七事起，如彼應釋。

亥四、慢煩惱攝2　天一、出種類2　地一、所依事

**慢依六事生。一、劣有情，二、等有情，三、勝有情，四、內取蘊，五、已得未得顛倒，六、功德顛倒。**

地二、能依慢

**依此六事，生七種慢。謂慢、過慢等。**

天二、隨應配

**當知二慢依勝有情事生，餘各依一事。**

　　二慢依勝有情事生者：謂慢過慢及與卑慢，皆依勝有情起。集論中說：慢過慢者，謂於勝己計己為勝，心舉為性。下劣慢者，謂於多分勝計己少分劣，心舉為性。（集論四卷十頁31,676c）彼下劣慢，即此卑慢，文別義同。

亥五、見煩惱攝2　天一、依二事生2　地一、略標列

**見依二事生。一、增益事，二、損減事。**

地二、隨別釋2　玄一、所依事2　黃一、增益事

**增益事有四種。一、我有性增益，二、常無常性增益，三、增上生方便增益，四、解脫方便增益。**

　　增益事有四種等者：分別緣起初勝法門經說：由四顛倒，謂於非法見為是法，或於是法見為非法；或於生天解脫道中，非方便者見是方便，是方便者見非方便；如是名為增益邪行。此中說有四增益事，隨其所應，四顛倒攝應知。

黃二、損減事2　宇一、標列

**損減事亦有四種。一、謗因，二、謗果，三、謗作用，四、謗善事。**

宇二、隨釋4　宙一、謗因

**當知此中，謂無施與乃至無妙行、惡行，是名謗因。**

宙二、謗果

**謂無妙行、惡行業果異熟，是名謗果。**

宙三、謗作用4　洪一、標

**謂無此世間乃至無化生有情，名謗作用。**

洪二、徵

**所以者何？**

洪三、釋

**諸士夫用是此中作用義。**

洪四、廣

**此士夫用復有四種。一、往來用，二、持胎藏用，三、置種子用，四、後有業用。**

宙四、謗善事

**若謂世間無阿羅漢等，名謗善事。**

　　謂無施與等者：此中諸義，如有尋有伺地廣說應知。（陵本八卷十四頁612）

玄二、能依見2　黃一、標

**依此廣略八事、二事，生於五見。**

黃二、列

**謂薩迦耶見、邊執見、見取、戒禁取、邪見。**

　　依此廣略八事二事者：前說八事，謂增益事有四種，損減事亦有四種，是名為廣。又說二事，一、增益事，二、損減事，是名為略。

天二、依六十二事生2　地一、標

**又依六十二事，生邊執見及邪見。**

地二、釋

**謂計前際事、計後際事，如經廣說。依此事差別，有六十二見。**

　　謂計前際事等者：攝事分說：又諸外道，薩迦耶見以為根本，有六十二諸惡見趣。謂四常見論、四一分常見論、二無因論、四有邊無邊想論、四不死矯亂論，如是十八諸惡見趣，是計前際說我論者。又有十六有想見論[^11]、八無想論、八非有想非無想論、七斷見論、五現法涅槃論，此四十四諸惡見趣，是計後際說我論者。（陵本八十七卷二頁6558）此應準知。

亥六、疑煩惱攝2　天一、標

**疑依六事生。**

天二、列

**一、聞不正法，二、見師邪行，三、見所信受意見差別，四、性自愚魯，五、甚深法性，六、廣大法教。**

　　聞不正法等者：由聞不正法故，於法生疑；見師邪行故，於師生疑；見所信受意見差別故，於學生疑；性自愚魯故，於誨生疑；甚深法性故，於證生疑；廣大法教故，於教生疑。

酉七、差別2　戌一、問

**問：何等名為煩惱差別？**

戌二、答2　亥一、標

**答：一切差別，略有十五。**

亥二、列

**一、內門煩惱，二、外門煩惱，三、見斷煩惱，四、修斷煩惱，五、可愛趣纏所攝煩惱，六、非可愛趣纏所攝煩惱，七、隨眠所攝煩惱，八、軟品煩惱，九、中品煩惱，十、上品煩惱，十一、散亂位煩惱，十二、諫悔位煩惱，十三、羸劣位煩惱，十四、制伏位煩惱，十五、離繫位煩惱。**

酉八、得失2　戌一、標

**復次，煩惱無有功德，有多過失。**

戌二、釋

**謂於纏位汙心相續，廣說如有尋有伺地。**

酉九、能所治2　戌一、簡非能治2　亥一、標義

**復次，煩惱非能對治。**

亥二、會違

**雖復經言：依愛斷愛、依慢斷慢。然非煩惱；但是善心加行希求高舉行相，與彼相似，假說愛、慢。**

戌二、顯是所治

**復次，如前說十五種心對治差別，當知煩惱是彼所治，亦十五種。**

申二、隨煩惱2　酉一、顯差別4　戌一、依處2　亥一、標

**復次，隨煩惱依處，當知略有九種。**

亥二、列

**一、展轉共住，二、展轉相舉，三、利養，四、邪命，五、不敬尊師，六、不忍，七、毀增上戒，八、毀增上心，九、毀增上慧。**

戌二、自性2　亥一、徵

**復次，隨煩惱自性云何？**

亥二、釋2　天一、出種類3　地一、列

**謂忿、恨、覆、惱、嫉、慳、誑、諂、憍、害、無慚、無愧、惛沈、掉舉、不信、懈怠、放逸、忘念、散亂、不正知、惡作、睡眠、尋、伺。**

地二、指

**如本地分已廣宣**[^12]**說。**

地三、結

**如是等類，名隨煩惱自性。**

　　如本地分已廣宣說者：謂本地分意地助伴，已廣宣說差別名故。（陵本一卷十頁40）

天二、配依處2　地一、別配屬

**此中初二，依初依處而生；第三、第四，依第二；第五、第六，依第三；第七、第八，依第四；第九，依第五；第十，依第六；十一、十二，依第七；所餘十二，依後二依處而生。**

地二、隨別廣2　玄一、釋差別2　黃一、標

**當知此中，毀增上心、毀增上慧由三門轉。**

黃二、列

**一、由毀止相門，二、由毀舉相門，三、由毀捨相門。**

玄二、明配屬

**惛沈、睡眠，由初依處生；掉舉、惡作，由第二依處生；不信乃至尋伺，由第三依處生。**

　　惛沈睡眠由初依處生者：此說毀止相門，名初依處。毀舉相門，名第二依處。毀捨相門，名第三依處。

戌三、相應2　亥一、徵

**復次，隨煩惱云何展轉相應？**

亥二、釋4　天一、與一切不善相應

**當知無慚、無愧，與一切不善相應。**

天二、與一切染汙心相應

**不信、懈怠、放逸、忘念、散亂、惡慧，與一切染汙心相應。**

天三、與一切善等相應

**睡眠、惡作，與一切善、不善、無記相應。**

天四、互不相應

**所餘當知互不相應。**

　　所餘當知互不相應者：謂忿、恨、覆、惱、嫉、慳、誑、諂、憍、害十隨煩惱，展轉相違，故不俱起，名不相應。行相麤猛，各為主故。

戌四、世俗等2　亥一、徵

**復次，隨煩惱幾世俗有？幾實物有？**

亥二、釋

**謂忿、恨、惱、嫉、害是瞋分故，皆世俗有；慳、憍、掉舉是貪分故，皆世俗有；覆、誑、諂、惛沈、睡眠、惡作是癡分故，皆世俗有；無慚、無愧、不信、懈怠是實物有；放逸是假有，如前說；忘念、散亂、惡慧是癡分故，一切皆是世俗有；尋、伺二種是發語言心加行分故，及慧分故，俱是假有。**

　　放逸是假有如前說者：前說不放逸，是無貪、無瞋、無癡、精進分故，即如是法治雜染義立不放逸。翻此當知放逸是世俗有。

酉二、例前說2　戌一、軟品等

**復次，隨煩惱云何成軟中上品？當知如本煩惱說。**

戌二、事等

**如是隨煩惱，若事、若差別、若過失、若所治，隨其所應，皆如煩惱應知。**

　　隨其所應皆如煩惱應知者：前說煩惱依事而生，各有多別、有多過失，由善對治，成彼所治。如是諸隨煩惱與彼相應，或是彼分，隨其所應，如彼應知。

巳三、無記性攝7　午一、依處2　未一、標

**復次，諸無記法依處，當知略有四種。**

未二、列

**謂業所引生；生已，若行住、若養命、若三摩地差別。**

午二、自性2　未一、徵

**復次，彼自性云何？**

未二、釋

**謂異熟生蘊，若中庸加行所攝威儀路及工巧處，若為嬉戲加行所攝變化。**

午三、相應2　未一、問

**問：彼云何展轉相應耶？**

未二、答2　申一、舉二種有2　酉一、標或有

**答：威儀路、工巧處，或於一時展轉相應。**

酉二、舉經證

**如說或有事業，行時易作，非住、非坐、亦非偃臥；乃至或有事業，若行、若住、若坐、若臥皆悉易作。如經廣說。**

申二、簡所餘無

**所餘無有展轉相應。**

午四、世俗等

**問：是諸無記，幾實物有？幾是假有？答：於異熟所攝諸蘊及心加行差別中而施設故，當知一切皆世俗有。**

　　於異熟所攝諸蘊等者：依異熟所攝諸蘊，是故施設異熟生蘊。依心加行差別，施設威儀路、工巧處及與變化。故彼一切皆世俗有。

午五、軟品等3　未一、徵

**云何彼成軟中上品？**

未二、釋2　申一、約相對辨

**謂異熟生及威儀路不猛利故，俱是軟品；諸工巧處性猛利故，說名中品；當知變化性極猛利，故是上品。**

申二、約各別辨2　酉一、標

**又四種類，各有差別。**

酉二、釋4　戌一、異熟三品

**謂無色界異熟是軟品，色界異熟是中品，欲界異熟是上品。**

戌二、威儀三品

**若坐、若臥是軟威儀，住是中威儀，行是上威儀。**

戌三、工巧三品

**初習業者是下工巧，已串習者是中工巧，堪為師者是上工巧。**

戌四、變化三品

**下品修三摩地所得是軟變化，中品修三摩地所得是中變化，上品修三摩地所得是上變化。**

未三、結

**如是等類，軟中上品差別應知。**

午六、依事

**問：是諸無記依何事生？答：當知略說依十二事。如聞所成地已說。**

　　如聞所成地已說者：聞所成地說有十二工巧業處。謂營農工業、商賈工業、事王工業、書算計度數印工業、占相工業、呪術工業、營造工業、生成工業、防邪工業、和合工業、成熟工業、音樂工業。（陵本十五卷二十二頁1360）由是當知，此中問答，唯約工巧為論，非餘一切。

午七、差別2　未一、徵

**云何諸無記差別？**

未二、釋2　申一、別辨4　酉一、異熟生

**謂異熟生，五趣別故，五種差別。**

酉二、威儀路

**若威儀路，威儀別故，四種差別。**

酉三、工巧處

**若工巧處，十二事差別故，即十二種差別。**

酉四、變化心2　戌一、舉八種

**異生、聲聞、獨覺、菩薩、如來差別故，為嬉戲、為利他、身語變化差別故，當知變化八種差別。**

戌二、顯攝餘

**由此差別即攝餘事，故不別說。**

　　當知變化八種差別者：補特伽羅差別有五，謂異生、聲聞、獨覺、菩薩，及與如來。所為差別有二，謂為嬉戲，或為利他。所變化事差別有二，謂身及語。如是變化，總有八種差別。

申二、料簡2　酉一、標差別

**又異熟生，一向無記；二，三可得；一，有二種。**

　　二三可得一有二種者：謂威儀路、工巧處三性可得。變化唯有無記及善無記，如前說。餘如下釋。

酉二、隨應釋3　戌一、威儀

**若依伎樂，以染汙心發起威儀，是染汙性；若依寂靜，即是善性。**

戌二、工巧

**若依染著發起工巧，是染汙性；若善加行所起工巧，即是善性。**

戌三、變化心

**為引導他，或為利益諸有情故，而起變化，當知是善，此無染汙。**

壬三、諸門決擇4　癸一、蘊諦相攝2　子一、明攝不攝2　丑一、徵

**復次，如是五蘊幾諦所攝？又此諸諦幾蘊所攝？**

丑二、辨

**當知三諦、五蘊更互相攝。滅諦、諸蘊互不相攝，由滅諦性是彼寂靜所顯故。**

　　三諦五蘊更互相攝等者：苦、集二諦有漏所攝，道諦一種無漏所攝。如是三諦唯是有為，故與五蘊更互相攝。滅諦不爾，故與諸蘊互不相攝。

子二、廣辨諦實2　丑一、約四諦辨6　寅一、十六行觀3　卯一、明所由4　辰一、於苦諦2　巳一、問

**問：如聲聞地已說於四諦中有十六行觀，何故於苦諦為四行觀？**

巳二、答2　午一、標

**答：為欲對治四顛倒故。**

午二、釋

**謂初一行對治初一顛倒，次一行對治次二顛倒，後二行對治後一顛倒。**

　　謂初一行對治初一顛倒等者：謂無常行對治常倒，苦行對治樂倒及與淨倒，空行、無我行對治我倒，如是四行對治四種顛倒。

辰二、於集諦2　巳一、問

**問：何故於集諦為四行觀？**

巳二、答2　午一、標四愛

**答：由有四種愛故。**

午二、明建立2　未一、標

**此四種愛，當知由常、樂、淨、我愛差別故，建立差別。**

未二、釋2　申一、配為緣

**初愛為緣，建立後有愛；第二、第三愛為緣，建立喜貪俱行愛及彼彼希樂愛；**

　　初愛為緣等者：此中初愛至最後愛，如其次第，常、樂、淨、我四愛差別應知。

**最後愛為緣，建立獨愛，當知此愛隨逐自體。**

　　建立獨愛者：謂自體愛內各別故，是名獨愛。

申二、顯差別4　酉一、愛

**又愛云何？謂於自體親昵藏護。**

酉二、後有愛

**後有愛云何？謂求當來自體差別。**

酉三、喜貪俱行愛

**喜貪俱行愛云何？謂於現前、或於已得可愛色聲香味觸法起貪著愛。**

酉四、彼彼希望愛

**彼彼希望愛云何？謂於所餘可愛色等起希求愛。**

　　謂於所餘可愛色等者：若諸未得所求境界，是名所餘可愛色等。簡非已得，名為餘故。於此境界，或為和合、或為不離、或為增益而起希求，名希求愛。

辰三、於滅諦

**問：何故於滅諦為四行觀？答：由四種愛滅所顯故。**

　　由四種愛滅所顯故者：分別緣起初勝法門經說：於滅諦中有四行相。云何第一名滅行相？謂於永斷煩惱滅中正觀行相。云何第二名靜行相？謂於永斷眾苦靜中正觀行相。云何第三名妙行相？謂於永斷無罪清淨安樂性中正觀行相。云何第四名離行相？謂於永斷常住性中正觀行相。如是四種正觀行相，即由我愛、後有愛、喜貪俱行愛、彼彼希望愛永斷所顯，如其次第配屬應知。

辰四、於道諦

**問：何故於道諦為四行觀？答：由能證彼四愛滅故。**

　　由能證彼四愛滅故者：分別緣起初勝法門經說：於道諦中有四行相。云何第一名道行相？謂於聖道與境相應無顛倒性正觀行相。云何第二名如行相？謂於聖道永出世間離諸漏性正觀行相。云何第三名行行相？謂於聖道先聖、後聖同所遊履正觀行相？云何第四名出行相。謂於聖道無上性中正觀行相。如是四種正觀行相，能證前說四種愛滅，如其次第配屬應知。

卯二、釋隨應3　辰一、空行攝2　巳一、徵

**復次，如聲聞地已說壞等十種行相，**

　　如聲聞地已說壞等十種行相者：聲聞地說：由十種行觀察苦諦，能隨悟入苦諦四行。何等為十？一、變異行，二、滅壞行，三、別離行，四、法性行，五、合會行，六、結縛行，七、不可愛行，八、不安隱行，九、無所得行，十、不自在行。（陵本三十四卷一頁2734）是名壞等十種行相。

**此中，無所得云何？**

巳二、釋

**謂唯有根、唯有境界、唯有彼所生受、唯有彼所生心、唯有計我我想、唯有計我我見、唯有我我言說戲論，除此七外，餘實我相了不可得。**

　　唯有彼所生受等者：彼謂根、境。我及我所，此名我我。聲聞地中亦顯此義，應勘彼知。（陵本三十四卷十四頁2773）

辰二、無我行攝2　巳一、徵

**不自在云何？**

巳二、釋

**謂眾緣生、無常、苦相所攝諸行，離我相故。**

辰三、苦行攝3　巳一、約三苦辨3　午一、攝壞苦2　未一、問

**問：此十行相，由何行相攝壞苦耶？**

未二、答2　申一、標簡

**答：由結行相及變壞增上所起憂惱，當知是壞苦性，非唯變壞。**

申二、釋由

**已離憂者，雖復遇彼不為害故。**

　　已離憂者等者：此中義顯，由結行相及與憂惱，是壞苦性。若離結縛，便能永滅生老病死愁悲憂苦一切擾惱純大苦蘊，是名已離憂者。雖復遇彼諸行變壞，無有壞苦，名不為害。

午二、攝苦苦

**問：何等行相攝苦苦耶？答：由不可愛行相。**

午三、攝行苦

**問：何等行相攝行苦耶？答：由不安隱行相。**

巳二、約八苦辨2　午一、第一義3　未一、苦苦攝

**復次，如經言：生苦乃至略攝五取蘊苦。如是諸苦相，幾苦苦攝？謂初五。**

未二、壞苦攝

**幾壞苦攝？謂中二。**

未三、行苦攝

**幾行苦攝？謂後一。**

　　生苦乃至略攝五取蘊苦者：所謂生苦、老苦、病苦、死苦、怨憎會苦、愛別離苦、求不得苦、五取蘊苦應知。如是諸苦，各有五相，如有尋有伺地決擇中說。（陵本六十一卷十四頁4933）

午二、第二義2　未一、略明攝

**復次，初七，苦苦攝；彼所對治淨妙煩惱，壞苦攝；最後一，行苦攝。**

未二、隨難釋

**由世尊言：入變壞心。又作是言：由蓋纏故，領彼所生心諸憂苦。故知煩惱壞苦故苦道理成就。**

巳三、約四苦辨3　午一、舉經言

**復次，如經言：有四種苦。一者、生苦，二、緣內苦，三、緣外苦，四、麤重苦。**

午二、問答辨

**問：此中何行攝何苦？何苦攝何行？答：初行、初苦展轉相攝；次有三行，與第二苦展轉相攝；次有三行，與第三苦展轉相攝；最後一行，與最後苦展轉相攝。**

　　初行初苦展轉相攝等者：謂八苦中，生苦初行，與此四苦最初生苦展轉相攝；老、病、死苦三行，與緣內苦展轉相攝；怨憎會苦、愛別離苦、求不得苦，如是三行，與緣外苦展轉相攝；五取蘊苦最後一行，與麤重苦展轉相攝。

午三、配差別

**前所說愛自性差別建立集諦四種行相，當知為生今果差別四種苦故。**

　　前所說愛自性差別等者：聲聞地說：謂了知愛是取因故，復能招集即以其取為因有故，復能生起有為上首當來生故，又能引發以生為緣老、病、死等諸苦法故。隨其所應，當知說名因、集、起、緣。（陵本三十四卷十六頁2777）是名集諦四種行相。即依是義，此中總說為生今果差別有四種苦，非定別配。又復彼行，由常、樂、淨、我四愛差別而得建立，如前已說應知。

卯三、配解脫2　辰一、明配屬3　巳一、空行

**復次，此十六行，幾是空行？謂二，即苦諦後二行。**

　　即苦諦後二行者：謂無所得行、不自在行應知。

巳二、無願行

**幾是無願行？謂六，即苦諦前二行及集諦一切。**

　　即苦諦前二行等者：謂苦諦中變異行、滅壞行，及與集諦因行、集行、起行、緣行應知。

巳三、無相行2　午一、滅諦攝

**幾是無相行？謂滅諦一切。**

　　謂滅諦一切者：於滅諦中有四行相。謂滅行、靜行、妙行、離行應知。

午二、道諦攝

**幾是清淨因所顯行？謂道諦一切。**

　　謂道諦一切者：於道諦中有四行相。謂道行、如行、行行、出行應知。

辰二、釋妨難2　巳一、問

**問：要由無常想，能住無我想，何故此中先說空耶？**

巳二、答

**答：此約無我觀已生，由無常觀建立無願；以此二觀，前後展轉互修治故。**

寅二、說諦次第2　卯一、約染淨辨2　辰一、顯說2　巳一、黑品攝

**復次，四聖諦說次第者，謂由此故苦，此最為初；如此故苦，此為第二；此二攝黑品究竟。**

巳二、白品攝

**由此故樂，此為第三；如此故樂，是為第四；此二攝白品究竟。**

辰二、引喻

**譬如重病、病因、病愈、良藥。**

卯二、約世間辨3　辰一、標

**又有差別。謂如世間遭苦次第，當知建立聖諦次第。**

辰二、徵

**所以者何？**

辰三、釋

**如諸世間曾所遭苦，即於此處先發作意；次於遭苦因，次於苦解脫，後於解脫方便，發起作意。**

寅三、明四諦義2　卯一、總顯

**問：諦義云何？答：如所說相不捨離義，由觀此故到清淨究竟義，是諦義。**

　　如所說相不捨離義等者：諦建立義，略有二種。一、約世俗諦，謂世間愚夫等，由法爾故，於彼諸法覺無乖諍，即此如所說相不捨離義。二、約勝義諦，謂諸已見諦者，如其法性證無乖諍，即此到清淨究竟義。

卯二、別辨4　辰一、苦諦義

**問：苦諦義云何？答：煩惱所生行義。**

　　煩惱所生行義者：集論中說：云何苦諦？謂有情生及生所依處。（集論四卷一頁31,674a）今說煩惱所生，即有情生；煩惱所行，即彼依處應知。

辰二、集諦義

**問：集諦義云何？答：能生苦諦義。**

辰三、滅諦義

**問：滅諦義云何？答：彼俱寂靜義。**

辰四、道諦義

**問：道諦義云何？答：能成三諦義。**

　　能成三諦義者：謂由道諦，遍知苦諦、永斷集諦、觸證滅諦。如下自說：若勤修道，乃能成辦所說三義故。

寅四、明勝義攝2　卯一、問

**問：如是四聖諦，為世俗諦攝，為勝義諦攝？**

卯二、答2　辰一、標義

**答：勝義諦攝。**

辰二、釋由2　巳一、簡世俗

**何以故？於順苦、樂、不苦不樂諸行中，由自相差別故，建立世俗諦。**

巳二、顯勝義

**由彼共相一味苦故，當知建立勝義諦。**

　　由彼共相一味苦故等者：由彼諸行，一切聖者觀唯是苦，以有漏故，唯聖能證一切有漏共相。即依此義，立勝義諦。

寅五、辨知斷等2　卯一、問

**問：何緣故說遍知苦諦、永斷集諦、觸證滅諦、修習道諦？**

卯二、答4　辰一、知苦

**答：由彼苦諦是四顛倒所依處故，為除顛倒，故遍知苦。既遍知苦，即遍知集，由彼集諦苦諦攝故。**

　　是四顛倒所依處故者：常、樂、淨、我名四顛倒應知。

辰二、斷集

**雖遍知苦，仍為集諦之所隨逐，故須更說永斷集諦。**

辰三、證滅

**言觸證者，是現見義。由於滅諦現前見故，不生怖畏，愛樂攝受，是故次說觸證滅諦。**

　　不生怖畏愛樂攝受者：已見諦者，離我顛倒，證知我我定非有故，是故於寂靜界不生怖畏，深心欣仰愛樂攝受故。

辰四、修道

**若勤修道，乃能成辦所說三義，是故後說修習道諦。**

寅六、辨諦現觀2　卯一、總2　辰一、問

**問：諦現觀有幾種？此復何相？**

辰二、答2　巳一、明體相

**答：決定義是現觀義。此則於諸諦中決定智慧及彼因、彼相應、彼共有法為體，是名現觀相。**

　　於諸諦中決定智慧等者：此中智慧，通說加行、根本、後得三無漏慧。聞思修三能成彼慧，是名彼因。彼助伴法，名彼相應。彼所依緣，名共有法。總此一切，為現觀體。

巳二、出種類

**此復六種應知，如有尋有伺地說。**

　　此復六種等者：謂思現觀、信現觀、戒現觀、現觀智諦現觀、現觀邊智諦現觀、究竟現觀。如有尋有伺地說應知。（陵本十卷十九頁832）

卯二、別5　辰一、思現觀

**此中云何名初現觀？謂於諸諦決定思惟。**

辰二、信現觀

**云何名為第二現觀？謂三寶所三種淨信，由於寶義已決定故，及聞所成決定智慧。**

辰三、戒現觀

**云何名為第三現觀？謂聖所愛戒，於惡趣業已得決定不作律儀故。**

辰四、現觀智及現觀邊智諦現觀2　巳一、廣分別2　午一、現觀智諦現觀2　未一、徵

**云何名為第四現觀？**

未二、釋2　申一、辨相2　酉一、初現觀位3　戌一、三心差別3　亥一、內遣有情假

**謂於加行道中，先集資糧極圓滿故，又善方便磨瑩心故，從世間順決擇分邊際善根無間，有初內遣有情假法緣心生，能除軟品見道所斷煩惱麤重。**

　　有初內遣有情假法緣心生者：諸有情名唯假相有，無始時來熏習執著，是名有情假法。入現觀時，除遣彼相正智得生，名初內遣有情假法緣心生。

亥二、內遣諸法假

**從此無間，第二內遣諸法假法緣心生，能除中品見道所斷煩惱麤重。**

　　第二內遣諸法假法緣心生者：諸法名義唯假安立，是言所行，不稱實有，是名諸法假法。入現觀時，除遣彼相正智得生，是名第二內遣諸法假法緣心生。

亥三、遍遣一切有情諸法假

**從此無間，第三遍遣一切有情諸法假法緣心生，能除一切見道所斷煩惱麤重。**

戌二、止觀雙運2　亥一、標名

**又此現觀即是見道，亦名雙運道。**

亥二、釋由

**此中雖有毗鉢舍那品三心及奢摩他品三心，然由雙運合立三心，以於一剎那中止觀俱可得故。**

戌三、緣境相應2　亥一、緣境

**當知此諸心，唯緣非安立諦境。**

亥二、相應

**又前二心，法智相應；第三心，類智相應。**

　　又前二心法智相應等者：於內[^13]共了、現見所知諸義境界無漏之智，是名法智。於不共了、不現見所知義境無漏之智，是名類智。義如顯揚論說。（二卷十六頁31,489c）

酉二、第二現觀位

**又即由此心勢力故，於苦等安立諦中，有第二現觀位清淨無礙苦等智生；**

　　有第二現觀位等者：緣非安立諦境，於現觀位說名為初。此言安立諦境，從彼無間所生，是故名第二現觀位。於此位中，彼苦等智，於安立諦能善通達真如性故，不為煩惱所隨眠故，非依名言戲論起故，是名清淨無礙。

**當知依此智故，苦集滅道智得成立。**

申二、出體

**即前三心并止觀品，能證見斷煩惱寂滅，能得永滅一切煩惱及所依事出世間道，是名現觀智諦現觀。**

　　永滅一切煩惱及所依事者：三界見、修所斷煩惱皆悉永斷，是名永滅一切煩惱。當來後有眾苦皆悉永斷，是名滅所依事。

午二、現觀邊智諦現觀2　未一、徵

**云何名為現觀邊智諦現觀？**

未二、釋2　申一、辨相5　酉一、出智體

**謂此現觀後所得智，名現觀邊智。**

酉二、明智依

**當知此智，第三心無間，從見道起方現在前。**

酉三、顯緣境

**緣先世智曾所觀察下上二地及二增上安立諦境。**

酉四、辨所攝

**似法、類智，世俗智攝，通世出世，是出世間智後所得。**

　　緣先世智曾所觀察等者：先加行位，以世間智，觀察欲、色、無色苦集二諦，是名觀察下上二地安立諦境。又復觀察彼苦集滅及能滅道，名觀察二增上安立諦境。今此位中，於彼安立得如實知，然不應說法智、類智所攝，以彼唯緣非安立諦境生故。今此不爾，緣安立諦下上地別，是故說言似法、類智，世俗智攝。非唯世間，非唯出世，是故說言通世出世，是出世間智後所得。

酉五、釋差別2　戌一、約所取能取辨

**如其次第，於一一諦二種智生，謂忍可欲樂智，及現觀決定智。**

戌二、約下上諦境辨

**如是依前現觀起已，於下上諸諦中，二二智生。**

申二、結名

**是名現觀邊智諦現觀。**

　　於下上諸諦中二二智生者：謂於下上二地一一諦中，各復有其二智生故。

巳二、總料簡2　午一、辨差別3　未一、無有分別異

**此中前智遣假法緣故，是無分別；後智隨逐假法緣故，是有分別。**

未二、能斷不生異

**又前智於依止中，能斷見斷煩惱隨眠；後智思惟所緣故，令彼所斷更不復起。**

　　後智思惟所緣故者：思惟安立諸諦為所緣故。

未三、進趣斷道異

**又前智能進趣修道中出世斷道，第二智能進趣世出世斷道。**

午二、簡方便3　未一、標非

**無有純世間道能永害隨眠。**

未二、釋由2　申一、出相引

**由世間道是曾習故，相執所引故。**

申二、顯無能

**如相執所引，如是亦不能泯伏諸相；如不能泯伏諸相，如是亦不能永害麤重。**

未三、結成

**是故彼道無有永害諸隨眠義。**

　　相執所引故者：謂世間道非自內證，唯從他聞，不離名言戲論相執，名彼所引。

辰五、究竟現觀2　巳一、徵

**云何名為究竟現觀？**

巳二、釋3　午一、出智別

**謂由永斷修所斷故，所有盡智、無生智生。或一向出世，或通世出世。**

午二、釋得名

**於現法中，一切煩惱永斷決定故；於當來世，一切依事永滅決定故；名究竟現觀。**

　　盡智無生智者：謂阿羅漢於諸煩惱究竟盡中，發起盡智。由因盡故，當來苦果畢竟不生，即於此中起無生智。義如聲聞地說。（陵本三十四卷二十四頁2807）

午三、辨差別2　未一、盡智攝2　申一、一向出世

**何等名為出世盡智？謂若智，於盡無分別。**

申二、通世出世

**何等名為世出世盡智？謂若智，於盡有分別。**

未二、無生智攝2　申一、一向出世

**何等名為出世無生智？謂即此依事滅因義故，於當來世依事不生中所有無分別智。**

申二、通世出世

**何等名為世出世無生智？謂於當來世依事不生中所有有分別智。**

丑二、約三諦辨2　寅一、斥他3　卯一、略標

**復次，有種姓婆羅門，建立三處為實為諦。然彼種姓諸婆羅門，於此三處住三過失，汙其心故；依第一義，彼皆墮在非梵志數。**

卯二、別釋2　辰一、辨三處4　巳一、徵

**何等三處？**

巳二、列

**一、為養命，二、為修福，三、安立果。**

巳三、釋3　午一、為養命3　未一、標列

**為養命者，謂彼種姓諸婆羅門為活命故，於施主前或呪願、或讚美、或序述。**

未二、隨釋3　申一、呪願2　酉一、願除怨敵

**呪願者，謂彼種姓諸婆羅門，希求隨一資生具故，往詣王所、或王大臣、或婆羅門、長者、居士、商主等所，矯設呪願：當願汝等所有怨敵皆悉殄滅、橫遭殃禍、摧屈縛錄。**

酉二、願常吉祥

**又願汝等所有吉祥常無轉動、不可侵奪。**

申二、讚美2　酉一、讚害怨敵2　戌一、有力能

**讚美者，為希求故，往到彼所，矯設讚美，言：汝勇健，多諸計策，善害怨敵。**

戌二、世希有

**又於害怨假興讚述，唱言：汝曹如是如是害除怨敵，甚為希有，如汝等輩，世間難得。**

酉二、讚久興盛

**又於財位久興盛者，矯施讚述，言：諸世間如汝吉祥成就無動，甚為難有。**

申三、序述2　酉一、序他相好2　戌一、滅敵

**序述者，謂彼為希求故，往到他所，妄興序述；言：汝成就善丈夫相，不久定當一切怨敵皆悉殄滅、橫遭殃禍、摧屈縛錄。**

戌二、吉祥

**又若成就如是相者，定當吉祥，無有退轉。**

酉二、述自受施

**又如汝等諸親友家、若施主家，常無有餘沙門、婆羅門於中受施執為己**[^14]**有，唯我常得恭敬供養、衣服、飲食、諸臥具等。**

未三、總結

**彼由如是方便所獲利養，深生染著、耽嗜、迷悶、堅固、保執而受用之。**

午二、為修福2　未一、別辨相3　申一、殺害眾生

**為修福者，謂彼種姓諸婆羅門，宣說殺害無量眾生，興祠祀福。**

申二、獲常處果

**宣說祠祀獲常處果。**

　　宣說祠祀獲常處果者：謂如害為正法論者，起如是見，立如是論：若於彼祠中呪術為先，害諸生命，若能祀者、若所害者、若諸助伴，如是一切皆得生天。由彼妄計天身是常，是故說言獲常處果。

申三、攝執我所

**又興祠祀時，召命無量國王、大臣、長者、居士，為欲攝受上妙眾多資生具故。彼既獲已，執為我所，展轉互起陵**[^15]**懱之心。**

未二、結三失

**當知彼有如是三失。**

　　當知彼有如是三失者：謂殺害眾生失、妄計常果失、執我我所失應知。雖為修福，而實非福，是故成失。

午三、安立果2　未一、敘彼計

**安立果者，謂彼種姓諸婆羅門，說阿素洛身應可殺害，天身是常；唯婆羅門最上種姓，餘姓下劣；廣說乃至諸婆羅門大梵所生，大梵所化，大梵支胤。**

未二、結得名

**彼種姓婆羅門作如是計，立如是論，當知是名安立果。**

　　唯婆羅門最上種姓等者：謂如妄計最勝論者，起如是見，立如是論：婆羅門是最勝種類，剎帝利等是下劣種類；婆羅門是白淨色類，餘種是黑穢色類；婆羅門種可得清淨，非餘種類；諸婆羅門是梵王子，從大梵王口腹所生，從梵所出，梵所變化，梵王體胤。如有尋有伺地敘破彼計應知。（陵本七卷十二頁519）

巳四、結

**如是種姓婆羅門，於此三處猛利取執，隨興言論：唯此是實是諦，餘并愚妄。**

辰二、顯三失4　巳一、徵

**何等名為由三過失染汙其心？**

巳二、列

**謂語言過失、憍慢過失、勝解過失。**

巳三、釋3　午一、語言過失

**若即於此三處邪語業轉，當知是名語言過失。**

午二、憍慢過失

**若復於此三處施設建立，及隨發起不正言論方比於他，謂己**[^16]**為勝、或等、或劣，當知是名憍慢過失。**

午三、勝解過失

**若復於此三處不觀得**[^17]**失，一向信受；雖遇諸佛及佛弟子正教誨時，於處非處不能正住，於遍分別不能正住，**

　　於遍分別不能正住者：謂於圓成實相、依他起相、遍計所執相諸法安立，不能如理而思惟故。

**於諸正行不能正住，於智者論不能正住，當知是名勝解過失。**

　　於智者論不能正住者：若所立論不違聖言，能治雜染，不違法相，名智者論。不依此生法住智故，名不能住。

巳四、結

**此三過失，當知皆是惡見所起。**

卯三、結攝

**若有住此三處，成就三種過失，雖是種姓諸婆羅門，依第一義，彼皆墮在非梵志數。**

寅二、顯自3　卯一、略標

**復次，若有建立三處為諦為實，又於三處無三過失染汙其心，彼雖非種姓婆羅門，然墮第一義婆羅門數。**

卯二、別辨2　辰一、徵

**何等三處？**

辰二、釋2　巳一、舉初處2　午一、標所說

**謂不應害一切眾生，是名初處。**

午二、顯離過3　未一、無語言過

**此所說處，唯諦唯實，無有虛妄。是故於此初處，無語言過失染汙其心。**

未二、無憍慢過

**又彼於是處，不由諦實言論方比於他，謂己**[^18]**為勝、若等、若劣。是故彼於此處，無憍慢過失染汙其心。**

　　又彼於是處等者：此中處言，謂即初處，下皆準知。由依不應害一切眾生而為論故。

未三、無勝解過2　申一、辨

**又彼於此處審觀得**[^19]**失，觀彼所緣能增善法。又能攝益身心無罪現法樂住，於諸有情多住慈想，晝夜修學；又於此處非信他行，內自正覺為諦為實，然於諦實不妄**[^20]**執著。**

　　又於此處非信他行者：謂於不害眾生處獲得無漏律儀，終不故思違越所學，乃至傍生亦不害命故。如是律儀自內所證，非緣於他，是名非信他行。

申二、結

**是故當知，彼於此處，無勝解過失染汙其心。**

巳二、例餘處2　午一、例同

**如是一切行無常，是名第二處。餘如前說。**

　　餘如前說者：謂如初處離三過失應知。

**一切法無我，是名第三處。餘如前說。**

午二、顯別2　未一、於第二諦

**此中差別者，於第二諦，應言於一切行多住生滅觀，晝夜修學。**

未二、於第三諦

**於第三諦，應言於一切法多住無我我所想，晝夜修學。**

卯三、總結2　辰一、明勝義攝

**若有於此三處無三過失染汙其心，彼雖非種姓婆羅門，然墮第一義婆羅門數。**

辰二、為佛知見

**如是三處成婆羅門諦實之法，離三過失，唯有如來是真覺者。**

**瑜伽師地論科句披尋記卷第五十五**

[^1]: 「一頁」，披尋記原作「二頁」。

[^2]: 「五識身相應地」，披尋記原作「意地」。

[^3]: 「所」，大正作「法」。

[^4]: 「所」，大正作「法」。

[^5]: 「性」，大正作「由」。

[^6]: 「得」，大正作「德」。

[^7]: 「事」，大正、陵本作「士」。

[^8]: 「語」，鉛版等披尋記作「與」。韓清淨手稿無誤。

[^9]: 「己」，陵本作「已」。

[^10]: 「十八頁」，披尋記原作「十七頁」。

[^11]: 「有想見論」，披尋記原作「有想論」。卷八十七原文作「有想見論」。陵本八十七卷二頁原文作「有見想論」，韓手稿於八十七卷加註改為「有想見論」，但於此披尋記韓手稿中作「有想論」。

[^12]: 「宣」，大正作「詮」。

[^13]: 編按：顯揚論原文無「內」字。

[^14]: 「己」，陵本作「已」。

[^15]: 「陵」，大正作「凌」。

[^16]: 「己」，陵本作「已」。

[^17]: 「得」，大正作「德」。

[^18]: 「己」，陵本作「已」。

[^19]: 「得」，大正作「德」。

[^20]: 「妄」，陵本作「忘」。
