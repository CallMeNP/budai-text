# 瑜伽師地論科句披尋記卷第三十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聲聞地第三瑜伽處之三**

辰二、如應安立修習作意2　巳一、總徵

**云何初修業者始修業時，於修作意如應安立，隨所安立正修行時，最初觸證於斷喜樂心一境性？**

巳二、別釋3　午一、正教誨2　未一、總標列

**謂善通達修瑜伽師，最初於彼依瑜伽行初修業者，如是教誨：善來賢首！汝等今者應依三種取相因緣，或見、或聞、或心比度增上分別，取五種相。一、厭離相，二、欣樂相，三、過患相，四、光明相，五、了別事相。**

未二、問答辨2　申一、舉不淨觀3　酉一、問

**問：若依瑜伽行初修業者是其貪行，由不淨觀方可調伏，云何教彼取五種相？**

酉二、答2　戌一、最初教誨2　亥一、取五種相4　天一、厭離相及欣樂相2　地一、辨取相2　玄一、厭離相3　黃一、取相因緣2　宇一、聞因緣4　宙一、無病衰損[^1]

**答：應如是教誨：善來賢首！汝等隨所依止彼彼聚落村邑而住於中，若聞所餘彼彼村邑聚落，或男或女，先受安樂，後遭苦厄。**

宙二、壽命衰損

**或彼男女自遭重病，命終殞歿。**

宙三、眷屬衰損

**或彼男女所有知識、親戚、眷屬遭如是苦。**

宙四、財寶衰損

**或彼聚落村邑邊際喪失財寶，或是他來彊敵所作，或火所燒，或水所漂，或由惡作而有喪失，**

　　或由惡作而有喪失者：謂由宿所作業，非福增上之所引故。

**或由不善修營事業而有喪失，或由不善處分事業而有喪失，或為非愛共財得便而有喪失，或由家火而有喪失。**

宇二、見因緣

**若汝現見，非是傳聞；或即於此村邑聚落，非是所餘村邑聚落；或非是此村邑聚落，亦非他人，即汝自身；先所觸證猛利樂受，後還退失，廣說如前。**

　　廣說如前者：謂如前說後遭苦厄應知。

黃二、應深厭患2　宇一、辨相2　宙一、於諸衰損3　洪一、標

**汝既如是聞已、見已，應當生起深心厭患。如是生死甚為重苦，所得自體極大艱辛，**

　　所得自體極大艱辛者：有尋有伺地中，說有生艱辛苦，其義應知。（陵本九卷十一頁677）

**而於其中有如是等自他衰損差別可得。**

洪二、列2　荒一、病等

**謂無**[^2]**病衰損、壽命衰損、眷屬衰損、財寶衰損，病、病法性，死、死法性。**

　　病病法性等者：於現在世若病、若死苦相現前，名病及死。若於現在雖未現前，而於未來定當現前，名病法性及死法性，所得自體性應爾故。

荒二、戒見

**復有一類，淨戒衰損、正見衰損。**

洪三、釋

**由是因緣，彼諸眾生於現法中住諸苦惱，於當來世往諸惡趣。**

宙二、於諸興盛2　洪一、標

**諸興盛者，雖現法中住諸安樂，於當來世往諸善趣，而是無常，於彼無常現可證得。**

洪二、辨

**若有領受興盛事者，後時衰損定當現前；諸有領受衰損事者，後時興盛難可現前。諸興盛事，皆是難得易失壞法。**

宇二、勸修

**如是汝應深心厭患，極善作意，如理受持。**

黃三、當喜樂斷2　宇一、辨相2　宙一、應不放逸

**如是處所，難可保信。我今於是生死流轉，未般涅槃，未解脫心，難可保信如是衰損、興盛二法，勿現我前。勿彼因緣，令我墮在如是處所，生起猛利、剛彊、辛楚、不適意苦。即由此事增上力故，我當至誠喜樂於斷，修不放逸。**

宙二、應多安住

**又我如是多安住故，當於無義能作邊際。**

　　當於無義能作邊際者：此中無義，謂生死苦。不可愛樂，故得此名。

宇二、勸修

**如是汝應極善**[^3]**作意，如理受持。**

玄二、欣樂相2　黃一、正辨取相2　宇一、標

**汝取如是厭離相已，復應精勤取欣樂相。**

宇二、釋2　宙一、於歡悅3　洪一、正觀察2　荒一、別辨相2　日一、由意樂

**當自觀察所受尸羅，為善清淨？為不清淨？我或失念、或不恭敬、或多煩惱、或由無知，於諸學處有所違犯。**

　　我或失念或不恭敬等者：攝事分說：由四因緣，犯所犯罪。一、無知故；二、放逸故；三、煩惱故；四、輕慢故。乃至廣說。（陵本九十九卷五頁7418）此中失念，即彼放逸。或不恭敬，即彼輕慢。一一差別，如彼廣釋應知。

**既違犯已，我當如法以其本性增上意樂，於諸學處發起深心，更不毀犯。**

　　以其本性增上意樂者：謂由最初勝善法欲求受淨戒，是名本性增上意樂。

日二、由加行

**我於所作當正應作，於非所作不復當作。**

荒二、舉要言

**以要言之，於諸學處當令增上意樂圓滿，亦令所有加行圓滿。**

洪二、顯勝利

**汝於如是正觀察時，若自了知戒蘊清淨，雖不作思我當發起清淨無悔，然其法爾尸羅淨者，定生如是清淨無悔。若起如是清淨無悔，雖不作思我起歡悅，然其法爾無有悔者，定生歡悅。**

洪三、結所依

**如是且於一種歡悅所依處所，汝應生起清淨無悔為先歡悅。**

　　清淨無悔為先歡悅者：謂由尸羅善清淨故，便無憂悔；無憂悔故，心生歡悅。三摩呬多地說：歡者，謂彼本來清淨行者，觀資糧地所修淨行，無悔為先，慰意適悅，心欣踊性。（陵本十一卷三頁841）其義應知。

宙二、於喜悅3　洪一、標

**復於除障喜悅處所，當生喜悅。**

洪二、釋2　荒一、由有堪能

**謂我今者尸羅清淨，有力有能安住世尊所制學處；於現法中，能得未得、能觸未觸、能證未證。由是處所生喜悅意。**

　　復於除障喜悅處所當生喜悅等者：此中障言，謂即五蓋。所謂貪欲、瞋恚、惛沈睡眠、掉舉惡作，及與疑蓋。由此五蓋於得淨定能為障礙，是故名障。若於初夜後夜經行、宴坐，從順障法淨修其心，能令彼障未生不生，生已能斷，是名除障。由是因緣，心生喜悅。三摩呬多地說：喜者，謂正修習方便為先，深慶適悅，心欣踊性。（陵本十一卷三頁842）以此為依，信有堪能安住世尊所制一切學處，及與能得未得，乃至能證未證，是故復說當生喜悅。

荒二、由生信解

**若汝獲得前後所證少分差別，即由如是增上力故，於他圓滿所證差別，謂諸如來、或聖弟子，及自後時所證差別，當生信解，發喜悅意。**

洪三、結

**如是行相諸適**[^4]**悅意，先名歡悅，今名喜悅，總名悅意。**

黃二、結其得名

**如是名為取欣樂相。**

地二、勵當斷

**取是相已，復應教授。告言：賢首！汝由如是厭離相故，調練**[^5]**其心；復由如是欣樂相故，滋潤其心；汝於斷滅世間貪憂應多安住。隨於彼彼所緣境界勤修加行，或奢摩他品、或毗鉢舍那品；即於彼彼所緣境界，當令心住內住、等住，汝當獲得身心輕安及一境性**[^6]**。**

　　汝於斷滅世間貪憂等者：取厭離相及欣樂相，由是能滅世間貪憂。於如是事，常住正念及與正知，名多安住。作意思惟不淨等相，名於彼彼所緣境界勤修加行。

天二、過患相2　地一、正取亂相3　玄一、標

**汝若如是背諸黑品，向諸白品，由調練**[^7]**心、滋潤心故，復應數數取過患相。謂於所有諸相、尋思及隨煩惱，取過患相。**

玄二、釋3　黃一、出體性

**言諸相者，謂色等十相。言尋思者，謂欲等八。隨煩惱者，謂貪欲等五。**

　　謂色等十相者：謂於色、聲、香、味、觸、貪、瞋、癡、男、女事心起思惟，是名色等十相。

**汝應於彼**[^8]**取過患相。**

黃二、明彼業

**如是諸相，能令其心作用遽務；如是尋思，能令其心思慕躁擾；如是隨煩惱，能令其心恆不寂靜。**

黃三、顯過患

**若心作用，諸相所作；思慕躁擾，尋思所作；恆不寂靜，隨煩惱所作；由是令心苦惱而住。是故如是諸相、尋思及隨煩惱，是苦非聖，能引無義。**

　　是苦非聖者：唯凡夫住，說名是苦。非安樂住，說名非聖。

**令心散動、令心躁擾、令心染汙。**

玄三、結

**汝應如是取過患相。**

　　令心散動等者：如次配釋諸相、尋思及隨煩惱應知。

地二、取不亂相3　玄一、標

**又汝應依心一境性、心安住性、心無亂性，以六種行正取其相。**

玄二、徵

**何等為六？**

玄三、列

**一、無相想；二、於無相中，無作用想；三、無分別想；四、於無分別中，無所思慕無躁擾想；五、寂靜想；六、於寂靜中，離諸煩**[^9]**惱寂滅樂想。**

天三、光明相

**汝取如是過患相已，復應數數取光明相。謂或燈明、或大火明、或日輪明、或月輪明。**

天四、了別事相

**既取如是光明相已，復詣**[^10]**塚間取青瘀相，廣說乃至取骨鎖**[^11]**相。汝若不能往詣塚間，當取綵畫、木、石所作如是諸相。**

亥二、作意修習2　天一、勤方便3　地一、修習遠離

**取是相已，還所住處，或阿練若、或林樹下、或空閑室、或在大床、或小繩床、或草葉座，先洗足已，結加趺坐，端身正願，安住背念，先於一境令心不散，繫念在前。**

地二、修六種想

**復於其中，依六種想作意思惟。謂無相想、無分別想、寂靜想、無作用想、無所思慕無躁擾想、離諸煩**[^12]**惱寂滅樂想。**

地三、審諦了知亂不亂相3　玄一、標所應

**又於其中，汝當審諦周遍了知亂不亂相，分明現前。**

玄二、明漸次

**如如審諦周遍了知亂不亂相，如是如是汝能了知諸相**[^13]**、尋思、隨煩惱中所有亂相，及能了知心一境性隨六想修諸不亂相。**

玄三、顯安住

**又汝於此亂不亂相，如是如是審諦了知，便能安住一所緣境，亦能安住內心寂止，諸心相續、諸心流注，前後一味，無相、無分別，寂靜而轉。**

　　諸心相續諸心流注者：謂一處為依止，於一境界事有爾所了別生。總爾所時，心生起相剎那非一，是故名諸。無散亂行，無闕無間，是名相續流注。

天二、治過失2　地一、顯作意2　玄一、標

**又若汝心雖得寂止，由失念故，及由串習諸相、尋思、隨煩惱等諸過失故，如鏡中面所緣影像，數現在前；隨所生起，即於其中當更修習不念作意。**

玄二、釋

**謂先所見諸過患相增上力故，即於如是所緣境相，由所修習不念作意，除遣散滅，當令畢竟不現在前。**

地二、顯所緣3　玄一、勤求通達

**賢首當知！如是所緣甚為微細，難可通達。汝應發起猛利樂欲，為求通達，發勤精進。**

玄二、引教配釋2　黃一、引教2　宇一、舉喻2　宙一、世尊說2　洪一、舉所說

**世尊依此所緣境相，密意說言：汝等苾芻，當知眾善。言眾善者，謂於大眾共集會中，盛壯美色。即此眾善最殊勝者，謂於多眾大集會中，歌舞倡妓。假使有一智慧丈夫，從外而來，告一人曰：咄哉！男子！汝於今者，可持如是平滿鉢油，勿令灩**[^14]**溢；經歷如是大眾中過，當避其間所有眾善，及諸最勝歌舞倡妓、大等生等。**

　　大等生等者：且依文解。前文說有大眾多眾，此有情攝，名大等生。後文說有不平地等，此非情攝，是故文中復置等言。

**今有魁膾，露拔利劍隨逐汝行。若**[^15]**汝鉢油一滴墮地，此之魁膾，即以利劍當斬汝首，斷汝命根。**

洪二、問眾意

**苾芻！汝等於意云何？是持鉢人，頗不作意專心油鉢、拔劍魁膾、不平地等，而能作意觀視眾善，及諸最勝歌舞倡妓大等生耶？**

宙二、苾芻答

**不也，世尊！何以故？是持鉢人，既見魁膾，露拔利劍隨逐而行，極大怖畏，專作是念：我所持鉢油既彌滿，經是眾中極難將度；脫有一滴當墮地者，定為如是拔劍魁膾當斬我首，斷我命根。是人爾時，於彼眾善及諸最勝歌舞倡妓、大等生等，都不作意、思念、觀視，唯於油鉢專心作意而正護持。**

宇二、合法

**如是苾芻！我諸弟子，恭敬殷重，專心憶念修四念住，當知亦爾。**

黃二、配釋

**言眾善者，喻**[^16]**能隨順貪欲纏等隨煩惱法。於中最勝歌舞倡妓，喻能隨順尋思戲論躁擾處法。大等生者**[^17]**，喻色相等十種相法。智慧丈夫，喻瑜伽師。平滿油鉢，喻奢摩他所安住心，能令身心輕安潤澤，是奢摩他義。露拔利劍隨行魁膾，喻先所取諸相、尋思、隨煩惱中諸過患相。專心將護，不令鉢油一滴墮地，喻能審諦周遍了知亂不亂相之所攝受奢摩他道。**

玄三、結住寂止

**由是能令諸心相續、諸心流注；由精進力，無間策發。前後一味，無相、無分別，寂靜而轉；不起一心緣於**[^18]**諸相，或緣尋思及隨煩惱。**

　　由是能令諸心相續等者：此中諸心相續、諸心流注，義顯專注一趣，有加行、有功用相續而轉；是故說言由精進力，無間策發。前後一味，無相、無分別，寂靜而轉，義顯等持，無加行、無功用任運而轉；是故說言不起一心緣諸相等。此中一心，謂即一剎那心應知。

戌二、復次教誨2　亥一、釋3　天一、於修止觀3　地一、於奢摩他

**是瑜伽師復應如是殷勤教誨於奢摩他初修業者。告言：賢首！汝若如是精勤修習奢摩他道，如是方便，攝受正念、正知俱行有喜樂心，乃名善修奢摩他道。**

　　攝受正念正知俱行有喜樂心者：適悅相應，是名有喜樂心。此與正念、正知和合而轉，故名俱行。

地二、於毗鉢舍那2　玄一、標

**若復串習諸過失故，不能於中深心喜樂，極大艱辛勵力策發方現前者；還應速疾出無分別所緣境相，於有分別所緣境相繫念在**[^19]**前，如先所取諸不淨相。汝今復應作意思惟，先應用彼唯隨相行毗鉢舍那，或觀青瘀，或觀膿**[^20]**爛，廣說乃至觀骨、觀鎖，或觀骨鎖。**

玄二、釋2　黃一、應起勝解2　宇一、初位

**汝於如是初修觀時，於一青瘀，廣說乃至於一骨鎖，當起勝解。**

宇二、後位2　宙一、舉青瘀

**若於其中已串修習，觀道明淨，於所緣相明了勝解相續轉時，復應於二**[^21]**、於三、於四、於五、於十、二十、三十、四十、五十，或百青瘀，或千青瘀，乃至一切諸方諸維所有青瘀，起無量行遍一切處無間勝解，於中乃至無有容受一杖端處。**

宙二、例所餘

**如於青瘀，如是乃至骨鎖亦爾。**

黃二、應趣真實3　宇一、標

**汝依如是勝解作意，應當趣入真實作意。**

　　汝依如是勝解作意等者：三摩呬多地說：勝解作意者，謂修靜慮者，隨其所欲，於諸事相增益作意。真實作意者，謂以自相、共相及真如相，如理思惟諸法作意。（陵本十一卷十五頁914）此應準知。

宇二、釋2　宙一、標作意

**於趣入時應作是念：如我今者勝解所作無量青瘀，廣說乃至無量骨鎖，真實青瘀乃至骨鎖，其量過此不可數知。**

宙二、釋所以2　洪一、舉前際2　荒一、顯無量

**所以者何？從前際來，於彼彼有、彼彼趣中，輪迴生死。我所曾經命終夭歿所棄尸骸、所起青瘀，廣說乃至所起骨鎖，無量無邊。**

荒二、設二喻

**如是所起，推其前際不可知故。假使有能攝聚如是所棄尸骸，令不壞爛，一切大地亦不容受。於一劫中所棄尸骸，乃至骨鎖，假使有能歛在一處，其聚量等廣大脅山。**

洪二、例後際

**如從前際，後際亦爾，乃至未能作苦邊際。**

宇三、結

**如是汝依勝解作意，應當趣**[^22]**入真實作意。**

地三、於二種2　玄一、簡非

**又非修習如是青瘀乃至骨鎖毗鉢舍那應頓觀察。**

玄二、顯正2　黃一、修二分齊2　宇一、舉一青瘀2　宙一、標

**纔應於一尸骸青瘀起勝解已，尋復令心於內寂靜。**

　　尋復令心於內寂靜者：此顯內攝其心，除遣所緣。謂捨觀相，復於所緣思惟止行故。

宙二、釋2　洪一、修觀時

**乃至於此所緣境相喜樂明淨，無諸擾惱，不彊勵力。齊爾所時，應於如是尸骸青瘀發起勝解。**

洪二、修止時

**若纔於此乃至勵力方現在前，爾時於內應修寂靜。**

宇二、例餘一切

**如於青瘀，乃至骨鎖，當知亦爾。由此道理，乃至無量，當知亦爾。**

黃二、住靜勝解2　宇一、標

**如是令心內寂靜已，復應發起寂靜勝解。**

宇二、釋

**謂從最後無量青瘀，乃至最後無量骨鎖，內略其心，方便除遣，安置眾相不顯現中，不全棄捨有分別相，亦不分別。唯即於此所緣境界安住其心，無相**[^23]**、無分別，寂靜而轉。**

　　不全棄捨有分別相亦不分別者：如前正加行中已說：於所緣境不捨、不取。由於所緣止行轉故，不名為捨；即於所緣不作相故，無分別故，不名為取。其義應知。

天二、於修光明2　地一、舉光明想2　玄一、加行思惟

**彼瑜伽師復應教授。告言：賢首！汝先所取諸光明相，於奢摩他品加行中，及於毗鉢舍那品加行中，皆應作意，如理思惟。**

玄二、相應修習

**若汝能以光明俱心、照了俱心、明淨俱心、無闇俱心，修奢摩他、毗鉢舍那，如是乃為於奢摩他、毗鉢舍那道修光明想。**

　　若汝能以光明俱心等者：此中光明，謂法光明。緣法光明以為境界，修光明想，是名光明俱心。於所觀法得如實知，是名照了俱心。無有忘念，是名明淨俱心。無無明疑，是名無闇俱心。

地二、辨其失得2　玄一、失

**若有最初於所緣境多不分明，數習勝解，其相闇昧；由是因緣，後所修習所有勝解亦不分明；雖多串習，而相闇昧。**

玄二、得

**若有最初於所緣境多分分明，數習勝解，其相明了；由是因緣，後所修習轉復分明；雖少串習，而相明了。**

天三、於修念住2　地一、明趣入3　玄一、標由

**如是汝由善取如是厭離相故，善取如是欣樂相故，善取如是奢摩他相故，善取如是毗鉢舍那相故，善取如是光明相故。於時時中，內心**[^24]**寂靜；於時時中，由隨相行毗鉢舍那思擇諸法；即於不淨正修加行增上力故，於諸念住漸次趣入。**

玄二、釋相2　黃一、於身念住3　宇一、內身2　宙一、辨修相

**將趣入時**[^25]**，汝應先於內身所有三十六物，始從髮毛乃至小便，善取其相。汝應於是自內身中諸不淨物，先當發起不淨勝解。數數發起此勝解已，復令其心於內寂靜。**

宙二、結內名

**如是名為於內身中修循身觀。依自身內而發起故。**

宇二、外身2　宙一、辨修相

**次應於外諸不淨物，善取其相。汝當發起青瘀勝解，廣說乃至骨鎖勝解；或狹小勝解、或廣大勝解、或無量勝解。數數發起此勝解已，復令其心於內寂靜。**

宙二、結外名

**如是名為於外身中修循身觀。依他外身而發起故。**

宇三、內外身2　宙一、辨其修相2　洪一、修勝解2　荒一、於現在位

**後復應於自身內外諸不淨物，善取其相，令心明了。**

　　自身內外諸不淨物者：始從髮毛乃至小便，是名諸不淨物。於如是事，若根所攝有執受色，說名為內；非根所攝無執受色，說名為外。下說他身內外不淨，亦應準釋。

**又於他身內外不淨，善取其相，令心明了。於自所愛，汝當發起如是勝解。**

荒二、於當來位

**復於死已，出送塚間；至塚間已，棄之在地；棄在地已，至青瘀位、至膿爛位，廣說乃至至骨鎖位，發起勝解。**

洪二、住寂靜

**數數發起此勝解已，復令其心於內寂靜。**

宙二、結內外名

**如是名為於內外身修循身觀。依自他身若內若外而發起故。**

黃二、於受等念住3　宇一、標

**汝復應於四無色蘊，由聞思增上力分別取相，於其三分發起勝解。**

宇二、列

**一、於奢摩他品，二、於無散亂品，三、於毗鉢舍那品。**

宇三、釋3　宙一、於奢摩他品2　洪一、辨修相

**於奢摩他品者，謂若汝心於內略時，起無相、無分別、寂靜想行，及無作用、無思慕無躁動、離諸煩**[^26]**惱寂滅樂想行；於所緣境無亂受等四無色蘊，剎那剎那展轉別**[^27]**異，唯是新新而非故故，相續流轉。汝應於此如理思惟，發起勝解。**

洪二、結內名

**如是名為於內受、心、法修循受、心、法觀。**

宙二、於無散亂品2　洪一、辨修相

**於無散亂品者，謂汝於先取諸境界、緣諸境界墮不定地過去盡滅，及今失念心亂所生諸相、尋思、隨煩惱境增上受等四無色蘊，汝應於此如理作意，思惟**[^28]**：**

　　於無散亂品至如理作意思惟者：此說受等四無色蘊，由二差別，說名無散亂品。一、謂先時取諸境界、緣諸境界墮不定地受等四無色蘊，今已過去盡滅，是故說名無散亂品。言過去盡滅者，謂過去法因已受盡，自性已滅故。二、謂今時失念心亂所生諸相、尋思及隨煩惱，心既知已，緣此為境，增上所起受等四無色蘊，於爾所時，其心從散亂出，安住寂止，是故亦名無散亂品。

**如是諸法，其性皆是誑幻所作，暫時而有，率爾現前，多諸過患，其性無常，不可保信。**

　　如是諸法至不可保信者：謂如前說，墮不定地及失念生諸所有法，如幻事喻，暫時而有，率爾現前。若諸愚夫恆被誑惑，由是說言其性皆是誑幻所作。若諸聰慧能正了知，由是說言多諸過患，其性無常，不可保信。

**汝應如是發起勝解。**

洪二、結外名

**如是名為於外受、心、法修循受、心、法觀。**

宙三、於毗鉢舍那品2　洪一、辨其修相

**於毗鉢舍那品者，謂汝善取毗鉢舍那相已，住有相、有分別作意，於有分別、有相所緣增上內所生受等四無色蘊，如理作意，思惟此法剎那剎那展轉別異，唯是新新而非故故，相續流轉。如前所說發起勝解。**

洪二、結內外名

**如是名為於內外受、心、法修循受、心、法觀。**

玄三、總結

**如是汝由**[^29]**依不淨觀正修加行增上力故，於四念住當得趣入。**

地二、明勝進2　玄一、標

**又汝應於念住加行，時時修習勝奢摩他、毗鉢舍那。**

玄二、釋2　黃一、應如是行2　宇一、乞食攝2　宙一、略標

**汝於如是四念住中，安住正念，隨依彼彼村邑聚落邊際而住。於心隨順、趣向、臨入所緣境界，汝應捨此所緣境相，入彼村邑聚落乞食。**

宙二、別釋4　洪一、善護己身

**應當善避惡象、惡馬、惡牛、惡狗、惡蛇、惡獸、坑澗、濠塹、株杌**[^30]**、毒刺、泥水、糞穢，及應遠離諸惡威儀、穢坐臥具。汝應如是善護己身。**

洪二、善守諸根

**若於如是諸境界相不應策發諸根，汝應於彼不作功用，善守諸根。**

洪三、善住正念

**若於如是諸境界相應當策發諸根，汝應於彼正作功用，善住正念，令諸煩惱不起現行。**

洪四、善知其量受用飲食

**汝應如是善護己身、善守諸根、善住正念；於彼作意，善知其量受用飲食。**

宇二、言論攝2　宙一、如法說

**又汝應與在家出家說應量語、說應理語、說應時語、說正直語、說寂靜語。**

　　說應量語等者：不違現量、比量及聖教量，名應量語。不違觀待等四種道理，名應理語。應順時機，能引義利，名應時語。聖道支攝，名正直語。趣涅槃宮，名寂靜語。如是一切，說法語攝。

**一切世間非法言論，皆當遠離。**

宙二、應無諍3　洪一、標

**雖復宣說如法言論，不應諍競。**

洪二、徵

**何以故？**

洪三、釋

**若諸士夫補特伽羅住諍競語，互相難詰，其心便住多戲論中；多戲論故，其心掉舉；心掉舉故，心不寂靜；不寂靜故，便令其心遠三摩地。**

黃二、應如是住2　宇一、應精進2　宙一、標舉

**如是行已，汝應速疾不捨所緣，結加趺坐，於奢摩他、毗鉢舍那，如所取相，由恆常作及畢竟作，修瑜伽行。**

　　汝應速疾不捨所緣等者：此中所緣，謂不淨觀。前說不緩加行，謂無間方便、殷重方便勤修觀行。若從定出，於諸所作，不全隨順、不全趣向、不全臨入，唯有速疾令事究竟，還復精勤宴坐寂靜，修諸觀行。（陵本三十一卷七頁2568）此說速疾不捨所緣，乃至修瑜伽行，其義應知。於中，由恆常作及畢竟作，如次義顯無間加行、殷重加行。

宙二、喻合

**猶如世間鑽火方便，起無間加行及殷重加行，汝應如是恆常修作、畢竟修作。**

宇二、應起願

**又汝應起如是願心：假使一切贍部洲人，盡贍部洲曾經壽量，今皆總集在我一身，我亦盡此無量壽命，決定於斷瑜伽作意勝奢摩他、毗鉢舍那，精進**[^31]**修習，時無暫捨。**

　　決定於斷瑜伽作意等者：此中且說，修習不淨能斷欲貪，名斷瑜伽作意。於餘觀行，隨應當知。

**由正了知如是所修瑜伽加行，有大勝果、大勝利故，何況如是少**[^32]**分壽量、少時存活，雖極遠去不過百年，委悉算計但須臾頃。**

亥二、結

**如是汝應隨所教誨，恆常修作、畢竟修作。若為此義受習於斷，汝於此義必當獲得。汝當最初證得下劣身心輕**[^33]**安，心一境性，後當證得世出世間廣大圓滿。**

　　若為此義受習於斷等者：為於所修瑜伽加行，有大勝果及大勝利，名為此義及於此義。

酉三、結

**初修業者始修業時，善達瑜伽諸瑜伽師，依不淨觀如是教誨，名正教誨；如是修行，名正修行。**

申二、例慈愍等2　酉一、例隨應

**如說貪行，是不淨觀之所調伏；如是瞋行，是慈愍觀之所調伏；乃至最後尋思行，是阿那波那念之所調伏；如其所應，皆當了知。**

酉二、顯差別2　戌一、總標

**其中差別餘趣入門，我當顯示。**

戌二、別顯4　亥一、慈愍觀2　天一、釋趣入2　地一、勝解作意攝2　玄一、趣入觀門2　黃一、初位2　宇一、發起勝解

**依慈愍觀初修業者，於外親品、怨品及中庸品，善取相已，處如法座。由利益安樂增上意樂俱行定地作意，先於一親、一怨、一中庸所發起勝解。**

宇二、作意與樂2　宙一、標

**於此三品，由平等利益安樂增上意樂俱行作意，欲與其樂。**

宙二、顯

**如是念言：願彼求樂諸有情類，皆當得樂。謂或無罪欲樂，或無罪有喜樂，或無罪無喜樂。**

黃二、後位2　宇一、舉於親品

**次後或於二親，或於三親，或於四親，或於**[^34]**五親、十親、二十、三十，如**[^35]**前乃至遍諸方維，其中親品充滿無間發起勝解，於中乃至無有容受一杖端處。**

宇二、例餘怨等

**如於親品，如是於怨及中庸品，當知亦爾。**

玄二、趣入念住3　黃一、標

**又彼不捨慈愍加行，即由修習如是慈愍，於諸念住能正趣入。**

黃二、徵

**云何趣入？**

黃三、釋2　宇一、辨循觀3　宙一、於內身

**謂趣入時，應當發起如是勝解：如彼於我謂親、謂怨、謂中庸品，我既欲樂、厭背其苦。如是名為於其內身修循身觀。**

宙二、於外身

**餘亦於彼謂親、謂怨、謂中庸品；如我，彼亦欲樂、背苦。如是名為於其外身修循身觀。**

宙三、於內外身

**如我既爾，彼諸有情亦復如是。如我自欲求得勝樂，彼諸有情亦復如是。彼諸有情與己平等、與己相似，我當與彼利益安樂。如是名為於內外身修循身觀。**

宇二、明建立2　宙一、壞緣念住

**此四念住，總緣諸蘊為境界故，當知說名壞緣念住。**

　　當知說名壞緣念住者：於一一蘊不分別取，唯總安立以為所緣，名壞緣故。

宙二、唯身念住

**若修行者但取色相，謂取顯相、形相、表相，於親品、怨品及中庸品而起勝解，由此建立唯身念住。**

地二、真實作意攝2　玄一、標

**彼復依止勝解作意，能正趣入真實作意。**

玄二、釋2　黃一、正辨趣入2　宇一、明作意2　宙一、舉於先際3　洪一、數無量

**謂趣入時起是勝解：我於乃至無量有情，發起勝解，利益安樂增上**[^36]**意樂。如是我從先際已來，所有親品、怨品及中庸品落謝過去諸有情類，其數無量，甚過今者勝解所作。**

洪二、性平等

**如是過去諸有情類，為我親已，復為我怨；為我怨已，復為我親；為怨、親已，復為中庸；為中庸已，復為怨、親。**

洪三、等與樂

**由是義門，一切有情平等平等，無有少分親性、怨性及中庸性，而非真實。由是因緣，遍於三品起平等心，平等應與利益安樂。**

宙二、例於後際

**如從先際，如是後際於生死中當復流轉，應知亦爾。**

宇二、釋妨難2　宙一、難

**又我於彼先際已來諸有情類，未曾發起慈愍之心；彼皆過去，今起慈愍復有何益？**

宙二、釋2　洪一、於過去

**但為除遣自心垢穢，令得清淨。故起念言：當令過去諸有情類皆得安樂。**

洪二、例未來

**諸未來世非曾有者，亦皆令彼當得安樂。**

黃二、較量福聚

**如是趣入真實作意慈愍住中，諸福滋潤、諸善滋潤；望前所修勝解作意慈愍住中所獲福聚；彼於百分不及此一，彼於千分不及此一，彼於數分、算分、計分、鄔波尼殺曇分不及此一。**

天二、例所餘

**餘如前說。**

　　餘如前說者：前不淨觀，說趣念住及勝修習。今於此中，唯說趣入，其勝修習義無差別，故指如前。餘差別觀，皆應準知。

亥二、緣性緣起觀2　天一、釋趣入4　地一、由取相2　玄一、標

**又於緣性緣起觀中初修業者，由聞思慧增上力故，分別取相。**

玄二、釋

**謂諸有情，由有種種無智愚癡，現見無常，妄計為常；現見不淨，妄計為淨；現見其苦，妄計為樂；現見無我，妄計為我。彼諸有情，有如是等種種顛倒；顛倒為因，於現法受及後所生諸自體中，發起貪愛；由貪愛故，造作種種生根本業；此煩惱、業為因緣故，感得當來純大苦蘊。**

　　由貪愛故造作種種生根本業者：愛有三種，謂欲愛、色愛及無色愛。由此三愛，近感當生，是故偏說造作種種生根本業。又復無明緣行及受緣愛，於爾所時，無明與愛非不俱有，然由無明發業為初，貪愛潤生最後究竟。是故當知，造作種種生根本業，於中非不說有無明，但約究竟，說由貪愛。

地二、起勝解2　玄一、標

**彼既善取如是相已，復於其內發起勝解。**

玄二、釋2　黃一、於自2　宇一、正生

**謂我今此純大苦蘊，亦如是生。**

宇二、已生

**又我自體無邊無際，從先際來初不可知，亦如是生。**

黃二、於他

**彼諸有情去、來、現在一切自體，苦蘊所攝，亦皆如是已生、當生。**

地三、簡作意

**如是緣性緣起正觀，一切皆是真實作意，更無所餘勝解作意。**

　　如是緣性緣起正觀等者：由觀緣起自相、共相及真如相，是故說言一切皆是真實作意。無別安立事相可得，是故說言更無所餘勝解作意。

地四、辨循觀3　玄一、於內

**若於自身現在諸蘊緣性緣生作意思惟，是名於內身、受、心、法住彼循觀。**

玄二、於外

**若於他身現在諸蘊緣性緣生作意思惟，是名於外身、受、心、法住彼循觀。**

玄三、於內外

**若於自他過去、未來所有諸蘊緣性緣生作意思惟，名於內外身、受、心、法住彼循觀。**

天二、例所餘

**餘如前說。**

亥三、界差別觀2　天一、釋趣入2　地一、內外差別6　玄一、地界2　黃一、由外取相

**又於界差別觀初修業者，先取其外所有堅相。所謂大地、山林、草木、磚石、瓦礫、末尼、真珠、琉璃、螺貝、珊瑚、玉等。**

黃二、起內勝解

**取彼相已，復於內堅而起勝解。**

玄二、水界2　黃一、由外取相

**次取其外諸大水相。所謂江、河、眾流、陂、湖、池、沼、井等。**

黃二、起內勝解

**取彼相已，復於內濕而起勝解。**

玄三、火界2　黃一、由外取相

**次取其外諸大火相。所謂熱時，烈日炎**[^37]**熾，焚燒山澤，災火蔓延**[^38]**，窰室等中所有諸火。**

黃二、起內勝解

**取彼相已，復於內煖而起勝解。**

玄四、風界2　黃一、由外取相

**次取其外諸大風相。所謂東西南北等風，乃至風輪。**

黃二、起內勝解

**取彼相已，復於內風而起勝解。**

玄五、空界2　黃一、由外取相

**次取其外諸大空相。所謂諸方無障無礙，諸聚**[^39]**色中孔隙、窟穴，有所容受。**

黃二、起內勝解

**善取如是空界相已，於內空界而起勝解。**

玄六、識界2　黃一、由外取相2　宇一、標

**後由聞思增上力故，起細分別，取識界相。**

宇二、釋2　宙一、舉眼識

**所謂內眼處**[^40]**不壞，外色處**[^41]**現前，若無能生作意正起，所生眼識亦不得生。與是相違，眼識得生。**

　　所謂內眼處不壞等者：意地中說：根不壞，境界現前，能生作意正起，爾時從彼識乃得生。如彼廣釋應知。（陵本三卷五頁204）

宙二、例餘識

**如是乃至意、法、意識，當知亦爾。**

黃二、起內勝解

**取是相已，次起勝解，了知如是四大身中，有一切識諸種子、界、種性、自性。**

地二、麤細差別2　玄一、辨六界3　黃一、四大種界2　宇一、釋2　宙一、明漸次

**又於如是四大種中，先起支節麤大勝解，後起分析種種細分微細勝解。如是漸次分析，乃至向遊塵量，如是漸漸乃至極微而起勝解。**

宙二、明分全

**一一支分尚起無量最極微塵積集勝解，何況身中一切支分。**

宇二、結

**如是名為界差別觀中，分析諸色界差別邊際微細勝解。**

黃二、空界2　宇一、麤大勝解

**次於空界，先當發起所有麤大空界勝解。所謂眼、耳、鼻、喉筒等種種竅穴，由是吞咽、於是吞咽，既吞咽已，由是下分不淨流出。**

宇二、微細勝解

**次後漸漸發起種種微細勝解，乃至身中一切微細諸毛孔穴，皆悉了知。**

黃三、識界2　宇一、麤大勝解

**後於識界，漸漸發起所依、所緣，及以作意三世時分品類差別無量勝解。**

宇二、微細勝解

**即於識界起勝解時，由諸所依、所緣勝解分析識界。**

玄二、例造色

**亦於十種所造諸色而起勝解。如諸大種微細分析，此亦如是。**

　　由諸所依所緣勝解分析識界者：如顯揚說：由所依力，建立眼識乃至意識。由所緣力，建立色識乃至法識，青識、黃識乃至苦識、樂識，如是等。（顯揚十八卷一頁31,568a）此說由諸勝解分析識界，其義應知。

天二、辨循觀3　地一、於內

**若於自身各別諸界而起勝解，是名於內諸念住中住彼循觀。**

地二、於外

**若於其餘非有情數所有諸界而起勝解，是名於外住彼循觀。**

地三、於內外2　玄一、初義

**若於其餘諸有情數所有諸界而起勝解，名於內外住彼循觀。**

玄二、後義2　黃一、勝解作意2　宇一、標

**復有異門。謂於己身而起勝解。**

宇二、釋5　宙一、膿流勝解

**臨捨命時，如前廣說至青瘀位，或復膿爛，即於膿爛發起種種流出勝解。漸漸膿流，展轉增廣，乃至大海、大地邊際，膿悉充滿。**

宙二、火燒勝解

**發起如是膿勝解已，次復發起火燒勝解。謂此身分無量無邊品類差別，為大火聚無量無邊品類燒燼。**

宙三、骨灰勝解

**火既滅已，復起餘骨、餘灰勝解。復起無量無邊勝解，碎此骨灰以為細末。**

宙四、大風勝解

**復起無量大風勝解，飄散此末，遍諸方維。**

宙五、空界勝解

**既飄散已，不復觀見所飄骨灰**[^42]**及能飄風，唯觀有餘渺**[^43]**茫空界。**

黃二、真實作意2　宇一、標

**如是由其勝解作意，依於內外不淨加行，入界差別，於其身相住循身觀，從是趣入真實作意。**

宇二、釋2　宙一、略說

**謂由如是勝解作意，於內外身住循身觀。由勝解力，我此所作無量無邊水界、火界、地界、風界、虛空界相，我從無始生死流轉，所經諸界無量無邊，甚過於此。**

宙二、別顯2　洪一、舉前際6　荒一、水界2　日一、舉事3　月一、淚攝

**謂由父母兄弟姊妹眷屬喪亡，及由親友財寶祿位離散失壞，悲泣雨淚。**

月二、乳攝

**又飲母乳。**

月三、血攝

**又由作賊，擁逼劫掠，穿牆解結。由是因緣，遭無量度截手、刖足、斬頭、劓鼻，種種解割身諸支節。由是因緣，血流無量。**

日二、顯量

**如是所有淚、乳、血攝水界水聚，四大海水皆悉盈滿，於百分中不及其一。廣說如前。**

　　廣說如前者：謂於千分、數分、算分、計分、鄔波尼殺曇分，皆不及其一，是名廣說應知。

荒二、火界

**又於諸有諸趣死生，經無量火焚燒尸骸，如是火聚亦無比況。**

荒三、地界

**又經無量棄捨骸骨，狼籍在地，亦無比況。**

荒四、風界

**又經無量風界生滅，分析尸骸，亦無比況。**

荒五、空界

**又經無量諸尸骸中眼等竅穴。**

荒六、識界

**又經無量諸識流轉。後後尸骸新新發起，乃至今者最後尸骸，諸識流轉。**

洪二、例後際

**如是安立後際諸趣，期限無定，如是乃至無量識界。**

亥四、阿那波那念2　天一、釋趣入4　地一、明方便

**又於阿那波那念正加行中，初修業者，先於舍宅前後窗門，或打鐵師、或鍛金銀師吹筒橐袋，或外風**[^44]**聚入出往來，善取相已；由緣於內入出息念，於入出息而起勝解。**

地二、辨品類3　玄一、微細

**彼復先於微細息風，經心胸處麤穴往來而起勝解。**

玄二、眾多

**然後漸漸於眾多風而起勝解。所謂乃至一切毛孔風皆隨入而起勝解。**

玄三、無量

**如是所有一切身分，風聚所隨、風聚所攝、風聚藏隱，無量風聚於中積集，如妒羅綿、或疊絮等諸輕飄物，於是諸相**[^45]**而起勝解。**

地三、修念住3　玄一、於內

**彼若於內入息、出息流轉不絕作意思惟，爾時名為於其內**[^46]**身住循身觀。**

玄二、於外

**若復於他死尸骸中青瘀等位入息、出息流轉斷絕作意思惟，爾時名為於其外身住循身觀。**

玄三、於內外

**若復於自臨欲死時而起勝解；或於已死入息、出息無有流轉而起勝解；或於未死入息、出息無有流轉而起勝解，由法爾故。爾時名為於內外身住循身觀。**

　　或於未死至由法爾故者：謂入第四靜慮，若生於彼諸有情類，及羯羅藍、頞部曇、閉尸等位諸有情類，彼入出息無有流轉，性應爾故，如前已說。（陵本二十七卷四頁2257）

地四、顯加行

**遍於一切正加行中，應修如是上**[^47]**品助伴、上**[^48]**品所攝無倒加行。**

　　遍於一切正加行中等者：如說阿那波那念所緣，若是處轉、若乃至轉、若如所轉、若時而轉，於此一切，由安住念，能正隨行，能正了達如是加行有如是相。（陵本二十七卷七頁2269）此說一切正加行，義應準知。即於此中，修習如前勝解，說名上品助伴、上品所攝無倒加行。

天二、例同前

**所餘一切，如前應知。**

午二、正修行3　未一、標

**如是所有初修業者，蒙正教誨修正行時，安住熾然，正知具念，調伏一切世間貪憂。**

未二、釋3　申一、熾然

**若於如是正加行中，恆常修作、畢竟修作無倒作意，非諠鬧等所能動亂，是名熾然。**

申二、正知具念

**若於如是正加行中，修奢摩他、毗鉢舍那，審諦了知亂不亂相，如是名為正知具念。**

申三、調伏貪憂

**若能善取諸厭離相、諸欣樂相，如是乃名調伏一切世間貪憂。**

未三、結

**由是因緣，宣說彼能安住熾然，乃至調伏世間貪憂。**

午三、最初觸證於斷喜樂心一境性3　未一、加行3　申一、初位

**先發如是正加行時，心一境性、身心輕安，微劣而轉，難可覺了。**

申二、中位2　酉一、標

**復由修習勝奢摩他、毗鉢舍那，身心澄淨、身心調柔、身心輕安。**

酉二、釋

**即前微劣心一境性、身心輕安，漸更增長。能引彊盛易可覺了心一境性、身心輕安。**

申三、後位

**謂由因力展轉引發方便道理，彼於爾時，不久當起彊盛易了身心輕安、心一境性。**

　　身心澄淨身心調柔者：除諸垢穢，說名澄淨。堪任自在，說名調柔。

**如是乃至有彼前相，於其頂上似重而起，非損惱相。**

未二、觸證2　申一、於斷喜樂2　酉一、辨障治2　戌一、於心2　亥一、滅麤重

**即由此相於內起故，能障樂斷諸煩惱品心麤重性，皆得除滅。**

亥二、起輕安

**能對治彼心調柔性、心輕安性，皆得生起。**

　　能障樂斷諸煩惱品心麤重性者：此說貪欲蓋等諸隨煩惱，令心擾動，是即名為心麤重性。

戌二、於身2　亥一、遣麤重

**由此生故，有能隨順起身輕安風大偏增眾多大種來入身中。因此大種入身中故，能障樂斷諸煩惱品身麤重性，皆得除遣。**

亥二、獲輕安

**能對治彼身調柔性、身輕安性，遍滿身中，狀如充溢。**

酉二、顯喜樂

**彼初起時，令心踊躍、令心悅豫**[^49]**，歡喜俱行；令心喜樂所緣境性於心中現。**

　　能障樂斷諸煩惱品身麤重性者：此說貪欲蓋等諸隨煩惱，於其身中俱時流轉，同生住滅，令身沈重無所堪能，是即名為身麤重性。

申二、心一境性2　酉一、辨身心相2　戌一、輕安隨行

**從此已後，彼初所起輕安勢力漸漸舒緩，有妙輕安隨身而行，在身中轉。**

戌二、所緣寂靜

**由是因緣，心踊躍性漸次退減，由奢摩他所攝持故，心於所緣寂靜行轉。**

酉二、名有作意4　戌一、標

**從是已後，於瑜伽行初修業者，名有作意，始得墮在有作意數。**

戌二、徵

**何以故？**

戌三、釋

**由此最初獲得色界定地所攝少分微妙正作意故。**

戌四、結

**由是因緣，名有作意。**

　　始得墮在有作意數等者：謂彼已得所修作意，名有作意。七作意中，除了相作意，從勝解作意乃至加行究竟作意，此五作意皆定地攝，名修作意。以彼猶未能住加行究竟果故，由是說言少分微妙作意。

未三、相狀3　申一、標

**得此作意初修業者，有是相狀。**

申二、釋2　酉一、能淨諸行2　戌一、標

**謂已獲得色界所攝少分定心，獲得少分身心輕安、心一境性，有力有能善修淨惑**[^50]**所緣加行，令心相續滋潤而轉，為奢摩他之所攝護，能淨諸行。**

戌二、釋2　亥一、舉可愛境

**雖行種種可愛境中，猛利貪纏亦不生起；雖少生起，依止少分微劣對治，暫作意時，即能除遣。**

　　為奢摩他之所攝護等者：奢摩他力攝受其心、藏護其心，是故能淨煩惱諸行。

亥二、例可憎等

**如可愛境，可憎、可愚、可生憍慢、可尋思境，當知亦爾。**

酉二、不障輕安2　戌一、住時

**宴坐靜室，暫持其心，身心輕安疾疾生起；不極為諸身麤重性之所逼惱，不極數起諸蓋現行，不極現行思慕、不樂、憂慮俱行諸想作意。**

戌二、行時

**雖從定起，出外經行，而有少分輕安餘勢隨身心轉。**

申三、結

**如是等類，當知是名有作意者清淨相狀。**

**瑜伽師地論科句披尋記卷第三十二**

[^1]: 「無病衰損」，披尋記原作「病衰損」。

[^2]: 磧砂、大正、陵本無「無」字。

[^3]: 「極善」，磧砂、大正、陵本作「善極」。

[^4]: 「適」，磧砂作「喜」。

[^5]: 「練」，磧砂、陵本作「鍊」。

[^6]: 「性」，大正作「住」。

[^7]: 「練」，磧砂、陵本作「鍊」。

[^8]: 「彼」，磧砂作「彼彼」。

[^9]: 「煩」，大正作「燒」。

[^10]: 「詣」，大正作「諸」。

[^11]: 「鎖」，磧砂作「瑣」。

[^12]: 「煩」，大正作「燒」。

[^13]: 「相」，磧砂作「想」。

[^14]: 「灩」，磧砂作「豔」。

[^15]: 「若」，大正作「苦」。

[^16]: 「喻」，大正作「瑜」。

[^17]: 「者」，大正作「等」。

[^18]: 「緣於」，大正作「復緣」。

[^19]: 「在」，磧砂作「有」。

[^20]: 「膿」，磧砂作「禮」。

[^21]: 「二」，磧砂作「三」。

[^22]: 「趣」，磧砂作「起」。

[^23]: 「相」，磧砂作「想」。

[^24]: 「心」，大正作「以」。

[^25]: 「將趣入時」，磧砂作「將欲趣入」。

[^26]: 「煩」，大正作「燒」。

[^27]: 「別」，磧砂作「各」。

[^28]: 磧砂、大正、陵本無「思惟」二字。

[^29]: 「由」，大正作「田」。

[^30]: 「杌」，磧砂作「杭」。

[^31]: 「進」，大正作「勤」。

[^32]: 「少」，大正作「小」。

[^33]: 「輕」，大正作「經」。

[^34]: 磧砂無「或於」二字。

[^35]: 「如」，磧砂作「以」。

[^36]: 「上」，磧砂作「長」。

[^37]: 「炎」，磧砂作「焰」。

[^38]: 「延」，磧砂、大正、陵本作「莚」。

[^39]: 「聚」，磧砂作「眾」。

[^40]: 「處」，磧砂作「受」。

[^41]: 「處」，磧砂作「受」。

[^42]: 「骨灰」，大正作「灰骨」。

[^43]: 「渺」，磧砂、大正作「眇」。

[^44]: 「外風」，大正作「風外」。

[^45]: 「相」，磧砂作「想」。

[^46]: 「內」，磧砂作「外」。

[^47]: 「上」，大正作「止」。

[^48]: 「上」，大正作「止」。

[^49]: 「豫」，磧砂作「預」。

[^50]: 「惑」，磧砂作「戒」。
