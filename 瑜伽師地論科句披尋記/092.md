# 瑜伽師地論科句披尋記卷第九十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事處擇攝第二之四**

癸三、上品貪等攝2　子一、頌標列

**復次，嗢柁南曰：**

**　上貪教授及苦住　觀察引發不應供**

**　明解脫修無我論　定法見苦最為後**

子二、長行釋12　丑一、上貪2　寅一、出因緣

**三因緣故，補特伽羅於所緣境上品貪行。何等為三？一者、康彊，非羸劣；二者、端嚴**[^1]**，非醜陋；三者、習貪，非捨貪。**

　　何等為三等者：此中康彊，非羸劣，謂彼補特伽羅。端嚴，非醜陋，謂所緣境。習貪，非捨貪，謂上品貪行。是名上貪三種因緣。

寅二、明對治2　卯一、略標別

**復由三種對治攝受，尚令如是懷上品貪補特伽羅，於善說法毗奈耶中勤修梵行，調伏其心，令得寂靜，何況但懷中軟品貪微薄塵者。何等為三？一者、密護根門為所依止，遠離一切欲樂邊故；二者、於食知量、初夜後夜減省睡眠為所依止，遠離一切自苦邊故；三者、最勝正念正知為所依止，行於中道出離行故。**

卯二、隨難釋2　辰一、別辨相2　巳一、舉賢聖2　午一、第一種類2　未一、知受想等2　申一、於行時

**當知此中，於四念住善住心者，**

　　於四念住善住心者者：此如下釋，謂從得作意無有放逸諸異生位至一來果應知。

**或於行時境界現前，若不取相及與隨好，如實了知受生住滅；若取其相及與隨好，如實了知想生住滅。**

申二、於住時

**或於住時，如實了知彼因尋思生住與滅。**

　　如實了知彼因尋思者：尋思有八，謂欲尋思、恚尋思、害尋思、親里尋思、國土尋思、不死尋思、輕懱相應尋思、家勢相應尋思。義如前說應知。（陵本八十九卷九頁6747）非理作意取相、隨好，說名彼因。

未二、結名最勝

**由如是相正念正知，於一切時，於一切種所緣境界，能如正軌守護其心，是名最勝正念正知。**

午二、第二種類4　未一、標彼類

**復有最勝正念正知，謂已獲得滅盡定者，或已獲得無相**[^2]**定者，或已獲得無尋伺者。**

未二、顯無上

**當知依止聖住天住，除此最勝正念知住，更無有餘能過上者。**

　　當知依止聖住天住者：住滅盡定及無相定，是名聖住。住諸靜慮及諸無色，是名天住。義如聲聞地說。（陵本三十四卷二十五頁2809）當知此中，除初靜慮，說餘一切名已獲得無尋伺者。

未三、辨彼相2　申一、舉依滅定如實知受

**或從滅定起已而住，或將入定方便而住，如實了知受生住滅，是名最勝正念正知。**

申二、例依無相定如實知想等

**如依滅定如實知受，依無相**[^3]**定如實知想、無尋伺定如實了知所有尋伺，當知亦爾。**

未四、明最勝

**由此最勝正念正知唯取法故，不於如是受、想、尋伺，起我、我所虛妄分別。**

巳二、簡愚夫

**若諸愚夫受、想、尋伺差別生時，於受等法不能發起唯有法想，但作是念：我能領受，乃至廣說。**

　　乃至廣說者：謂我能了取，我能覺察，是名廣說應知。

**由是因緣，彼尚無有正念正知，何況最勝。**

辰二、略攝類

**此中後說正念正知，或不還果、或阿羅漢；當知前說正念正知，從得作意無有放逸諸異生位至一來果。**

　　從得作意者：謂於瑜伽行初修業者，最初獲得色界定地所攝少分微妙作意，名得作意。義如聲聞地說應知。（陵本三十二卷二十頁2666）

丑二、教授2　寅一、勸請因緣2　卯一、略標列

**復次，由二因緣，如來自言其年衰暮，身力疲怠，勸諸聲聞請他說法。一者、為令恃其少年，專行憍傲住放逸者，自怖厭故。二者、為令於當來世，諸有苾芻其年衰老，無有勢力遠離疑悔，勸請少年諸苾芻等宣說正法；諸有苾芻其年盛美，具足勢力遠離疑悔，無所恐懼為他說法。**

卯二、隨難釋2　辰一、標列

**當知此中，略有二種處大集會宣說正法。一者、決擇說，二者、直言說。**

辰二、隨釋2　巳一、決擇說

**決擇說者，謂興詰問徵覈方便，說正道理，滅除疑惑。**

巳二、直言說

**直言說者，謂諸聽眾默然而住，如說法師宣說正法。**

寅二、能隨順相2　卯一、標列

**又由四相，名能隨順教授教誡。一、能分析諸處差別，於諸行中得無我智，見清淨故。二、於諸受并所依滅，離增上慢，最極寂靜，見清淨故。**

　　於諸受并所依滅者：內外諸處，名受所依。彼無餘滅，受亦隨滅，故作是說。

**三、能超越未來諸苦，見清淨故。四、能超越現在諸苦，見清淨故。**

卯二、隨釋4　辰一、得無我智見清淨

**此中分析內外諸處、識、觸、受、想、思、愛眾別，顯示無我，由依緣起方便道理，能引最初正見清淨。**

　　分析內外諸處等者：眼等諸處，名內六處。色等諸處，名外六處。眼等諸識，名六識身。眼等諸觸，名六觸身。眼觸所生受，乃至意觸所生受，名六受身。眼觸所生想，乃至意觸所生想，名六想身。眼觸所生思，乃至意觸所生思，名六思身。眼觸所生愛，乃至意觸所生愛，名六愛身。如是分析眾多差別，唯有諸法可得，而無有我。緣性緣起淨行所緣，名依緣起方便道理。謂於三世唯行、唯法、唯事、唯因、唯果，墮正道理。謂觀待道理、作用道理、證成道理、法爾道理。唯有諸法能引諸法，無有作者及以受者，是名緣性緣起所緣。如聲聞地說應知。（陵本二十七卷一頁2243）

辰二、最極寂靜見清淨

**如明依燈，如影依樹，彼非有故，此亦非有。顯示內外諸處差別為因諸受，由彼諸處無餘滅故，此亦隨滅。離增上慢，於其涅槃如實了知最勝寂靜，能引第二正見清淨。**

辰三、超越當苦見清淨

**於現法中，以智慧力**[^4]**，能永斷滅一切煩惱，顯示無餘超越當來所有眾苦，能引第三正見清淨。**

辰四、超越現苦見清淨

**顯示遍於順苦、順樂、順非苦樂一切法中，不起貪欲、不起瞋恚、不起愚癡；顯示見道，於其念住善住其心；顯示修道，修諸覺分。謂令諸漏永滅盡故，超越現法雜染苦住，能引第四正見清淨。**

丑三、苦住2　寅一、舉過患3　卯一、標列苦住

**復次，有諸苾芻不守根住，於諸境界心多愛染、心多散亂。由此因緣，受二種苦。一者、麤重所作苦，二者、於諸法中疑惑所作苦。**

卯二、釋其所以2　辰一、受麤重所作苦

**所以者何？由彼方便，應勤修身；勤修身已，應勤修戒奢摩他支。**

　　由彼方便應勤修身等者：守護諸根，修根律儀，名彼方便。如下說言：為得未得明與解脫，當知略有四種修道。謂修根故，能正修身；修身所引善行修故，能正修戒。其義應知。

**以不修身，亦不修戒奢摩他支為因緣故，身不輕安、心不輕安，是故彼受麤重所作苦。**

辰二、受疑惑所作苦

**輕安闕故，不能觸證勝三摩地。由是因緣，應如實知不如實知，多生疑惑，是故彼受於諸法中疑惑所作苦。**

卯三、結名過患

**由此二種苦惱住故，名不守根增上緣力，所得眾苦不安隱住。如是名為於現法中，不守根者所有過患。**

寅二、例相違

**與此相違，當知即是守護根者所有功德。**

丑四、觀察2　寅一、由觀察作意2　卯一、舉為離欲貪2　辰一、出修方便3　巳一、思惟淨相

**復次，有諸苾芻為離欲貪，勤修方便，由正修習加行道故，伏諸煩惱。作是思惟：我於諸欲，為有欲貪而不覺了，為無有耶？乃以淨相作意思惟，於斷未斷方得決定。**

巳二、尋求依處

**觀察作意為依止故，尋求貪欲生起處所，如實了知憶念分別，是諸煩惱勝安足處。**

巳三、制伏煩惱

**由彼煩惱未永斷故，若為煩惱漂漾心時，了知能趣下劣分故，便即制伏。**

辰二、料簡失德2　巳一、不制伏等

**若不制伏，於先所得少三摩地尚還退失，況能進趣勝品功德。由整攝故，能不退失，亦能進趣勝品功德。**

巳二、不觀察等

**若不觀察，復還發起增上慢故，亦有退失。由觀察故，能證決定，若心漂漾能正了知，還復整攝，是故不退。**

卯二、例於餘上位

**如修方便，為離欲貪，於餘上位隨其所應，當知亦爾。**

　　於餘上位隨其所應者：為離色無色貪，勤修方便，有多差別，故作是說。

寅二、由猛利見2　卯一、勝伏所緣

**若猛利見審觀察時，而不生起，彼便獲得決定勝解：我於諸處已能勝伏。謂此所緣應生煩惱，我於是處已勝伏故，令不生起，超過學地。**

卯二、心自在轉

**猶如大王，能隨己**[^5]**心自在而轉，降伏一切魔羅聚落，證得究竟盡、無生智，梵行圓滿。**

丑五、引發2　寅一、舉三苦果2　卯一、總標

**復次，於其六根，如前所說五寂靜相，**

　　如前所說五寂靜相者：如前已說：於六境界，依止六根，略有五種寂靜妙行。謂深於彼見過患故，名為善調。於不應役諸境界中而不役故，名為善覆。於所應役諸境界中，或於率爾現前境上，善住念故，名為善守。一切煩惱皆能斷故，名為善護。已善修習圓滿道故，名為善修。（陵本九十卷八頁6810）

**不寂靜故，當知攝受三種苦果。**

卯二、別釋2　辰一、受現法苦

**謂現法中，依根增上雜染而住，由諸不善現行為因，或於他所成其退劣，或被譏呵，或被殺害，受如是等現法眾苦。**

辰二、受當來苦2　巳一、生老等苦

**又受當來生老病死種種諸苦。**

巳二、根雜染苦

**又受當來由先數習所引等流不護諸根諸雜染故，亦名為苦。**

寅二、例三苦滅

**與此相違，於其六根，由有五種寂靜相故，當知攝受三苦滅果。**

丑六、不應供2　寅一、舉世俗梵志2　卯一、標不應供

**復次，略有二種世俗梵志，實非福田，懷增上慢，自謂福田，自稱我是真實福田。當知成就非實福田性及相故，不應供養。**

卯二、列其種類2　辰一、詐現離欲

**一者、從他所得利養恭敬現前，猛利耽著，諸根饕餮，為性躁擾，詐示現前離欲之行。**

辰二、無義利行

**二者、攝受家產親屬，雜居鄙穢，專自修身。**

　　專自修身者：謂唯護養身命，不修諸善故。

**凡所行行既非自利，亦非利他。遠離尸羅正法正行，遠離能往**[^6]**善趣善行，遠離能住涅槃妙行，當知彼與一切愚夫異生之類無有差別。**

寅二、翻勝義梵志

**住正法者與此相違，當知是名勝義梵志。**

丑七、明解脫2　寅一、簡外法

**復次，此正法外，有諸沙門、婆羅門等，為諸弟子宣說法時，多分為求詰責勝利，及求免脫他難勝利。當知如是宣說法者，就第一義，無義無利，非自利益、非利益他。**

寅二、顯內法2　卯一、標得果利

**諸佛如來為諸弟子宣說正法，唯為證得明及解脫二果勝利。當知如是說正法者，大果大利，自利利他無不圓滿。**

卯二、釋明解脫2　辰一、出體性2　巳一、三明

**行於三世無忘失住最勝義故，三種所緣境差別故，說名三明。**

　　行於三世無忘失住等者：不愚前後中際，名於三世無忘失住。於六通中，唯取宿住智通、死生智通、漏盡智通，建立三明，如其次第，對治前際、後際、中際愚故，是名三種所緣境別。

巳二、解脫

**若心解脫、若慧解脫，皆名解脫，是愛、無明根本雜染勝對治故。**

辰二、明修次2　巳一、辨2　午一、得方便3　未一、四種修道2　申一、標

**為得未得明與解脫，當知略有四種修道。謂修根故，能正修身；修身所引善行修故，能正修戒；修戒所引念住、覺支無倒修故，能修心慧。**

申二、釋3　酉一、出種類2　戌一、舉修根2　亥一、標列

**此中修根，復有三種。一、世間修，二、有學修，三、無學修。**

亥二、隨釋3　天一、世間修

**若思擇力為所依止，雖取可愛、不可愛境不如理相，而不發起煩惱諸纏；設令暫起，尋復除遣。是世間修。**

天二、有學修

**若於聖諦已得現觀，由失念故，或生適意，或不適意，或兼二意，而心不為纏縛堅住，速於雜染能得解脫。是有學修。**

天三、無學修

**若即此心堅固安住，如前於內無有隘迮，善脫善修。都無一切下至失念，於諸可意、不可意等發心親近，計彼有德而趣向之。是名無學善淨修根。**

戌二、例所餘

**當知修戒、修心、修慧三種亦爾。**

　　如前於內無有隘迮等者：謂如前說，不為煩惱纏縛，善脫雜染，善修諸根故。

酉二、簡所引

**此中最初，是初修根所引；第二，是第二所引；第三，是第三所引。修戒、修心、修慧相望，各有三種所引，當知亦爾。**

　　此中最初是初修根所引等者：謂如前說三種補特伽羅，諸所有相，如其次第，三種修根之所引故。如是修戒、修心、修慧，前後次第相望，各有三種所引，謂世間修、有學修、無學修，當知亦爾。

酉三、釋差別3　戌一、標

**此中可意、不可意境界差別故，有恩、有怨有情差別故，功德、過失相應有情差別故，所愛、非所愛有情差別故，當知一向適意，一向不適意，適意不適意相雜差別。**

戌二、釋2　亥一、境界差別

**可意、不可意境界差別故者，自有境界一向可意；自有境界一向不可意；自有境界其類相雜，少分可意、少分不可意。**

亥二、有情差別3　天一、有恩怨等

**如是有情，或一向有恩，或一向有怨，或恩怨相雜。**

天二、有得失等

**或一向有得，或一向有失，或得失俱備。**

天三、所愛非所愛等

**若於有情愛復生愛，當知一向是其所愛；若於有情恚復生恚，當知一向非其所愛；若於有情愛已生恚，或於有情恚已生愛，當知是名所愛非所愛。**

戌三、結

**由如是等差別因緣，適意等三有其差別。**

未二、修習善行3　申一、標

**又於惡行，隨觀現法所有過患，隨觀當來所有過患，是故遠離，修習妙行。**

申二、釋2　酉一、現法過患

**若於六處，由一切門皆被誹毀，是名現法所有過患。**

酉二、當來過患

**由是因緣，墮於惡趣，是名當來所有過患。**

　　若於六處等者：此中義顯，不善修根，起諸惡行，故作是說。言一切門者，謂十不善業道三門所顯。一、作業毀壞門，二、意樂毀壞門，三、方便毀壞門。前之七種作業毀壞，其次二種意樂毀壞，最後一種方便毀壞。義如聞所成地說應知。（陵本十四卷一頁1174）

申三、廣2　酉一、誹毀

**此中為他所誹毀者，謂為外道及餘世間有聰敏者，聞其鄙惡名稱聲頌，咸共誹毀。**

酉二、其餘

**當知其餘即如所說。**

　　當知其餘即如所說者：未墮惡趣，說名其餘。此身壞已當墮惡趣，故名當來所有過患。如前說義，不復分別，名如所說。

未三、修習念住3　申一、三地別

**又此中言修念住者，謂念覺分創始發起，在異生地；數修習者，在有學地；修圓滿者，在無學地。**

申二、三界別

**修習覺分，未得斷界，於其斷界正希求時，名依遠離；未得無欲界，於無欲界正希求時，名依離欲；未得滅界，於其滅界正希求時，名依於滅。**

申三、劣勝別

**棄捨下劣修覺分故，迴向勝妙修覺分故，名棄捨迴向。**

午二、證圓滿

**又諸苾芻，守護諸根，有慚有愧；由是因緣，恥於惡行，修習妙行；修妙行故，無有變悔；無變悔故，發生歡喜；此為先故，心得正定；心正定故，能見如實；見如實故，明及解脫皆悉圓滿。**

巳二、結

**當知是名修行次第。**

丑八、修2　寅一、不善修根2　卯一、外道師2　辰一、於施設

**復次，有一沙門、若婆羅門，自既不能善修諸根，而不如理為他施設善修根法。見唯棄背所有境界，名護諸根。**

辰二、於攝受2　巳一、由生雜染

**然其自於諸弟子眾深生染著，一分起愛、一分生憎。謂於其教順逆因緣，適不適意常現行故。**

巳二、起善修慢

**於此微細自己**[^7]**雜染，不能以慧如實悟入，而謂自能善修諸根，起增上慢。**

卯二、外道弟子2　辰一、隨順彼見

**諸有隨順如是見者，彼雖令根離諸境界，獨處空閑，而緣彼境，發起種種尋思雜染，然無智慧而自悟入，是亦不名善修諸根。**

辰二、起邪解慢

**又亦不為善修根故，勤修正行。但信他言，起邪勝解及以邪慢。**

寅二、善修諸根2　卯一、諸佛如來2　辰一、於施設

**諸佛如來，為諸弟子如理施設煩惱斷故，名善修根，非唯一向背諸境界。**

辰二、於攝受2　巳一、略顯2　午一、明不共

**又諸如來，於其三種不共念住善住其心，故不染著諸弟子眾。於正行眾悅意現行，於邪行眾行不悅意。**

午二、名無上

**由此所生貪欲雜染、瞋恚雜染都無所有。由是因緣，雖與弟子等煩惱斷，而名無上善修諸根。**

巳二、廣辨2　午一、出五轉別5　未一、標差別

**又此修根，依五品眾有差別故，當知亦有五轉差別。**

未二、列五眾2　申一、初四品眾

**謂佛世尊，或有弟子一向正行，而亦畢竟；或有弟子一向放逸，而亦畢竟；或有弟子修行正行，而不畢竟；或有弟子行於邪行，而不畢竟。**

申二、第五品眾

**或有弟子多種品類，一行正行；一行放逸；一行一分，或時放逸、或不放逸。如是名為第五品眾。**

未三、配觀待2　申一、明可意不可意

**此中如來稱可意者，謂諸弟子，於善說法毗奈耶中，為修諸根得圓滿故，修行正行。復有一類不可意者，謂行邪行，或不修行。**

申二、配悅不悅意等

**是故如來，觀第一眾，生起悅意；觀第二眾，生不悅意；觀第三眾，生起悅意、生不悅意；觀第四眾，生不悅意、生起悅意；觀第五眾，生起悅意、生不悅意，亦復生起悅不悅意。**

未四、釋無染

**如來雖復於此五眾，發起如是五轉差別悅不悅意，然諸如來終不為彼愛恚行相之所染汙，由諸煩惱并其習氣永離繫故，善修根故。**

未五、結無上

**是故如來，一切煩惱并習永斷為所依止，能善住念，於弟子眾無諸雜染，說名五轉無上修根。**

午二、明三對治

**又於如是一切五轉，隨其所應，當正思惟三種對治。一、無常想，二者、慈心，三、無相**[^8]**定。如是三種，隨其所應，當知其相。**

　　如是三種隨其所應當知其相者：謂若生起悅意，為愛染汙，當正思惟無常對治。生不悅意，為恚染汙，當正思惟慈心對治。若復生起悅不悅意，為諸行相之所染汙，當正思惟無相對治。如是於弟子眾五轉差別，隨應當知。

卯二、諸佛弟子2　辰一、辨2　巳一、無學弟子3　午一、標名已修

**又佛世尊，所作已辦無學弟子，名已修根，由彼長夜樂涅槃故。**

午二、釋其離染2　未一、由無相捨

**雖遇如前諸有情數境相現前，或純可愛，或純非愛，或多雜類通愛非愛。由貪瞋癡永遠離故，由心解脫及慧解脫增上力故，即由無相，令心於彼速疾棄捨。**

未二、由安住捨

**由意樂故，於諸境界起厭逆想，又於涅槃見寂靜德，如是速能安住於捨。由此因緣，一剎那頃失念所作雜染汙心亦不得起。**

午三、結善修習

**當知齊此善修習故，名善修根。**

巳二、有學弟子3　午一、未能住捨

**若諸有學，未能速疾安住於捨，有餘煩惱熏彼相續，成雜穢故。**

午二、能修對治

**又於一切三轉境中，愛憎**[^9]**所起諸煩惱故，現行煩惱所逼迫時，則能方便住厭逆想及過患想。**

　　又於一切三轉境中者：謂如前說：諸有情數境相現前，或純可愛，或純非愛，或多雜類通愛非愛。如是一切，名三轉相。

午三、名正行者

**如是修行，能令修根速得圓滿，是故說彼名正行者。**

辰二、結

**如是當知，於善說法毗奈耶中，大師美妙諸弟子眾，得所得義，能修正行。**

丑九、無我論3　寅一、標

**復次，無我論師略有三種正所作事。**

寅二、徵

**何等為三？**

寅三、釋3　卯一、第一正所作事3　辰一、標

**謂於苦集諦所攝行，自相、共相應正顯了，安立無我。**

辰二、釋

**當知此中，顯各各別眾多性故，顯了自相；開示生滅相似性故，顯了共相。**

辰三、結

**是名第一正所作事。**

卯二、第二正所作事3　辰一、標

**復於無我唯有因行，如其所有雜染、清淨如實顯了。**

辰二、釋2　巳一、顯示雜染

**當知此中，於三種受緣生三種煩惱隨眠未能永斷，**

　　於三種受緣生三種煩惱隨眠者：謂樂受中多生染著，是故說彼貪所隨增。於苦受中多生憎恚，是故說彼瞋所隨增。不苦不樂受中妄計顛倒，是故說彼無明所隨增。義如思所成慧地決擇中說。（陵本六十六卷一頁4939）[^10]

**於其見道我見隨眠未能除遣，於其修道我慢隨眠未能除遣，於見慢品能起無明亦未永斷，未能生起彼對治明，是故不能作苦邊際，如是名為顯示雜染。**

巳二、顯示清淨

**與此相違，當知即是顯示清淨。**

辰三、結

**是名第二正所作事。**

卯三、第三正所作事3　辰一、標

**復於諸行斷增益我薩迦耶見，依能取實無我正見，如清淨相，應實顯了。**

辰二、釋

**此無我見，在異生位，能正攝受聖諦現觀，又能證得諸聖慧眼；在有學位，能得上位盡、無生智；在無學位，能令一切學與無學，見、修所斷所有煩惱無餘永斷。是故當知，此無我見能令清淨，故應顯了。**

辰三、結

**是名第三正所作事。**

丑十、定2　寅一、料簡殊勝3　卯一、標

**復次，於其成就世間正見多聞不定住正法者，即成就此世間正見多聞得定住正法者，當知略有五種殊勝正加行果稱讚利益。**

卯二、徵

**何等為五？**

卯三、釋5　辰一、第一殊勝2　巳一、辨2　午一、心未得定

**謂彼第一住正法者，先由其心未得定故，奢摩他支戒未清淨，亦未鮮白。**

午二、心已得定

**即此第二住正法者，心得定故，清淨鮮白。**

巳二、結

**當知是名第一殊勝正加行果稱讚利益。**

辰二、第二殊勝2　巳一、辨2　午一、舉未得定4　未一、標

**又彼第一心未得定補特伽羅，於一切受并其所依、并其所緣、并其助伴、并其隨轉，不如實知。**

　　於一切受等者：如前已說：由五種相，當知安立諸受差別。一、自性故；二、所依故；三、所緣故；四、助伴故；五、隨轉故。乃至廣說。（陵本八十九卷一頁6720）此應準釋。

**由不知故，便為三種無智為因過患所觸。**

未二、徵

**何等為三？**

未三、列

**一、受雜染所作過患，二、世雜染所作過患，三、現法後法雜染所作過患。**

未四、釋3　申一、受雜染所作過患

**當知此中，受雜染所作過患者，謂愚癡者，於其樂受、并彼隨轉、并所隨染，有貪愛縛；於苦受等，有瞋恚縛；於其不苦不樂受等，有愚癡**[^11]**縛及隨眠縛，由有愚癡所隨眠故。**

申二、世雜染所作過患

**世雜染所作過患者，謂愚癡者，於現在世有貪染縛，於過去世有顧戀縛，於未來世有繫心縛。**

申三、現法後法雜染所作過患2　酉一、現法過患2　戌一、釋2　亥一、增益後蘊

**現法後法雜染所作過患者，謂彼如是雜染心者，於世於受有雜染故，便能生長感後有業，由此增益後有諸蘊，令當得生。**

亥二、增長貪愛3　天一、標列

**又能增長所有貪愛，謂後有愛及資財愛。**

天二、隨釋

**後有愛故，能生當來所有自體；資財愛故，於追求時極生疲怠。**

天三、別廣

**若得境界，便生染惱；若不獲得，所欲不遂，便自燒然；若得已失，便為愁惱之所損害。**

戌二、結

**如是名為現法過患。**

酉二、後法過患

**若即由彼作及增長能感後有諸業、煩惱增上力故，起於當來生老死等眾苦差別，如是名為後法過患。**

午二、翻例心定

**第二心定補特伽羅，應知一切與上相違。**

巳二、結

**當知是名第二殊勝。餘如前說。**

　　餘如前說者：如前應說：正加行果稱讚利益。今略不具，故指如前。

辰三、第三殊勝

**又彼第一補特伽羅，心未定故，於其無智所作過患，若自、若他不如實知。**

　　於其無智所作過患者：謂如前說：三種無智為因過患所觸。此名無智所作過患。

**第二心定補特伽羅，於彼皆能如實了知。當知是名第三殊勝。餘如前說。**

辰四、第四殊勝2　巳一、辨2　午一、心已得定

**又彼第二心已得定補特伽羅，於諸過患如實了知，已入修地。即前所得無我相應所有正見，由此修故，於二時中，依其斷界及無欲界，與彼一切菩提分法皆共圓滿。**

　　於二時中者：謂於行時及與住時，是名二時。

午二、心未得定

**初未得定補特伽羅，心未定故，於彼一切皆未圓滿。**

巳二、結

**當知是名第四殊勝。餘如前說。**

辰五、第五殊勝2　巳一、辨2　午一、心已得定

**又彼第二心已得定補特伽羅，所有多聞毗鉢舍那助伴支分，彼能攝受勝三摩地，能淨修治毗鉢舍那，由是因緣，止觀二種平等雙轉。**

　　所有多聞毗鉢舍那助伴支分者：謂彼多聞，是毗鉢舍那助伴支分，由此能令毗鉢舍那支成熟故。修所成地說：又依所知真實覺了欲故，愛樂聽聞；依樂聞故，便發請問；依請問故，聞昔未聞甚深法義。數數聽聞無間斷故，於彼法義轉得明淨，又能除遣先所生疑。（陵本二十卷五頁1720）其義應知。

午二、心未得定

**心未得定補特伽羅，應知多聞與彼俱闕。**

　　與彼俱闕者：謂彼止觀二種俱闕故。

巳二、結

**如是於成世間正見多聞不定住於正法補特伽羅，即此成就世間正見多聞得定住於正法補特伽羅，當知有此第五殊勝正加行果稱讚利益。**

寅二、顯遍知等2　卯一、依於斷界

**如是即彼由已獲得勝奢摩他、毗鉢舍那，依於斷界，應遍知者能正遍知，應永斷者能正永斷，應作證者能正作證，應修習者能正修習。**

卯二、依無欲界2　辰一、標

**依無欲界，於彼一切已知、已斷、已證、已修。**

辰二、釋

**於所依色及能依名，正知、已知；於所依無明及能依有愛，正斷、已斷；於所依明淨智及能依解脫煩惱斷，正證、已證；於所依奢摩他及能依毗鉢舍那，正修、已修。**

丑十一、法見2　寅一、出種類2　卯一、標列

**復次，有二法見。一、有為法見，二、無為法見。**

卯二、隨釋2　辰一、有為法見2　巳一、明彼見3　午一、略標類

**有為法見者，謂如有一，於諦依處及諦自性皆如實知。**

午二、別釋相2　未一、諦依處

**云何名為諦所依處？謂名色，及人天等有情數物。**

未二、諦自性2　申一、徵

**云何為諦？**

申二、釋2　酉一、標

**謂世俗諦及勝義諦。**

酉二、辨2　戌一、世俗諦2　亥一、徵

**云何世俗諦？**

亥二、釋2　天一、除唯假

**謂即於彼諦所依處，假想安立我或有情，乃至命者及生者等。又自稱言：我眼見色，乃至我意知法。又起言說，謂如是名，乃至如是壽量邊際，廣說如前。**

天二、結得名

**當知此中，唯有假想、唯假自稱、唯假言說，所有性、相、作用、差別，名世俗諦。**

戌二、勝義諦2　亥一、徵

**云何勝義諦？**

亥二、釋2　天一、舉無常性

**謂即於彼諦所依處，有無常性，廣說乃至有緣生性，如前廣說。**

天二、例苦性等

**如無常性，有苦性等，當知亦爾。**

　　有苦性等者：等取空及無我應知。

午三、總結名

**若於如是世俗、勝義諦所依處，其世俗諦如實了知是世俗諦，其勝義諦如實了知是勝義諦，如是名為有為法見。**

巳二、出滿足

**若有成就有為法見苾芻，齊此言說滿足。**

辰二、無為法見2　巳一、徵

**云何名為無為法見？**

巳二、釋2　午一、明彼見

**謂即於彼諦所依處，已得二種諦善巧者，由此善巧增上力故，於一切依等盡涅槃深見寂靜，其心趣入，如前廣說乃至解脫，如是名為無為法見。**

午二、出滿足

**若有成就無為法見苾芻，齊此言說滿足。**

　　於一切依等盡涅槃者：謂一切依皆寂滅故，名一切依等盡涅槃。

寅二、辨成就

**又此法見，當知三種補特伽羅皆得成就。一者、異生，法隨法行，已得定心，博識聰敏，能如正理觀察諸法。二者、有學，已見諦跡。三者、無學，諸漏永盡。**

丑十二、苦2　寅一、出過患2　卯一、略標列

**復次，若有希求人天盛事，自發誓願行梵行者，當知彼為稱讚人天二種過患。何等為二？一者、煩惱所生眾苦，二者、無常所生眾苦。**

卯二、別釋相2　辰一、煩惱所生眾苦2　巳一、徵

**云何煩惱所生眾苦？**

巳二、釋2　午一、明染汙

**謂於人天，住境界愛，依現在世故；住境界樂，依過去世故；住境界欣，於現在世，依過去境生愛樂故；住境界喜，於未來世，依現在境生愛樂故。**

午二、結生苦

**若於如是三世境中住染汙者，當知彼為稱讚所欲有匱乏苦，及生老等所有眾苦，是名生起煩惱所作眾苦過患。**

辰二、無常所作眾苦3　巳一、徵

**云何無常所作眾苦？**

巳二、釋

**謂順樂處有背失故，起變壞苦；隨順苦處現在前故，起厭離苦；一切自體於終沒時皆滅壞故，有滅壞苦。**

巳三、結

**當知是名三種無常所作眾苦。**

寅二、明能越2　卯一、舉如來2　辰一、標

**此中如來超過如是二種過患，住一向樂，即於此樂應如實知；由此故樂，復應如實知樂方便。**

辰二、釋2　巳一、由此樂

**云何為樂？謂一切境相應永盡，無上安隱，即有餘依般涅槃界。**

巳二、樂方便

**云何方便？謂如前說，於五種受發起五轉如實妙智。**

　　謂如前說於五種受等者：前說：由正聞思所成作意，聽聞正法增上方便[^12]，於五種受分位轉變所起過患如實了知。乃至廣說。（陵本九十卷七頁6808）其義應知。

卯二、勵聲聞

**若諸聲聞，棄捨大師所證超過人天妙樂，希求下劣人天樂者，當知彼於諸智者所多受毀辱，亦自欺誑。**

癸四、多住等2　子一、頌標列

**復次，嗢柁南曰：**

**　一住遠涅槃　略說內所證　辯一切智相　捨所學業等**

**　空隨行恆住　師弟二圓滿**

子二、長行釋12　丑一、一住2　寅一、舉有二住2　卯一、標列

**由二因緣，當知名為有第二住。謂有愛故，為欲生起第二自體，受習其因；此自體滅，第二自體次生起故。**

卯二、隨釋2　辰一、有愛2　巳一、徵

**云何有愛？**

巳二、釋2　午一、第一義2　未一、辨3　申一、有喜樂

**謂諸可愛所緣境界將得現前，最初生起染汙欣悅，名有喜樂。**

申二、有歡喜

**從此已後，乃至未得，於彼多住作意思惟；設復已得而未受用，於其中間，即由喜樂增上力故，住染欣悅，名有歡喜。**

申三、有染著

**於受用時，多生貪愛，名有染著。**

未二、結

**故名有愛。**

午二、第二義

**又於未來起希求故，及於已得生領納故，名有喜樂；於過去世隨憶念故，名有歡喜；於已獲得正受用時，生貪愛故，名有染著。如是名為第二差別。**

辰二、生起第二自體

**云何生起第二自體？謂喜樂等為集因故，於當來世生老為根眾苦生起。**

寅二、翻無二住

**與此相違，當知是名無第二住。**

丑二、遠涅槃2　寅一、標列互違

**復次，有二種法更互相違。一者、煩惱，二者、涅槃。**

寅二、釋其差別2　卯一、去涅槃遠2　辰一、由順後有

**是故安住雜染法已，即便隨順後有而轉；若於後有隨順轉時，當知說名去涅槃遠。**

辰二、由鄙碎行

**復有六種鄙碎士夫補特伽羅鄙碎行相。一者、性多忿恚；二者、所作不思；三者、樂逼惱他；四者、若苦所觸，便發不實麤惡語言；**

　　便發不實麤惡語言者：謂麤惡語唯惱亂他，不隨實過，是名不實。

**五者、或發真實能引無義麤惡語言；**

　　或發真實能引無義麤惡語言者：此顯麤惡語不善業道，當感惡趣，是名真實能引無義。

**六者、因此展轉發起無量差別惡言，非但少詞而生喜足。**

卯二、順證涅槃4　辰一、標

**由二因緣，諸出家者力勵受行，速疾能證沙門義利，諸未信者令生淨信，其已信者倍令增長。**

辰二、徵

**何等為二？**

辰三、列

**一者、忍辱，二者、柔和。**

辰四、釋

**言忍辱者，謂於他怨終無返報。言柔和者，謂心無憤，性不惱他。**

丑三、略說3　寅一、標列二教

**復次，以要言之，如來略依二種處所，說無界教。**

　說無界教者：涅槃界教，名無界教，煩惱苦依皆滅無故。

**一者、說有餘依涅槃界教，二者、說無餘依涅槃界教。**

寅二、釋其差別2　卯一、說有餘依涅槃界教

**若由如是煩惱斷故，名成就斷補特伽羅，不成煩惱。即由如是，不住彼果後有眾苦，當知是名說有餘依涅槃界教。**

卯二、說無餘依涅槃界教

**若由如是不住煩惱後有苦果，即由如是乃至壽盡既滅沒已，一切餘依都無所有，不住此身、不住餘身、不住中有，證得一切眾苦邊際，當知是名說無餘依涅槃界教。**

寅三、出其念因

**略有三種念力彊因。一、由其年少壯，二、由前生串習，三、由現法數習。**

丑四、內所證3　寅一、標

**復次，由五種相，當知涅槃是內證法。**

寅二、列

**謂離信故，乃至離見審察忍故。如前應知。**

　　如前應知者：前說：遠離信他、欣樂行相、周遍尋思、隨聞所起、見審察忍，唯自證故，名內所證。（陵本九十卷十三頁6825）於中五相差別，如前已釋應知。

寅三、釋

**謂現法中，於內各別內外增上所生雜染，如實了知有及非有。**

丑五、辨一切智2　寅一、標列因緣

**復次，由三因緣，顯示諸佛無上菩提。一者、覺了一切境故；**

　　覺了一切境故者：謂於一切界、一切事、一切品、一切時智無礙轉故。如菩薩地釋應知。（陵本三十八卷一頁3099）

**二者、覺了有及非有如實事故；三者、覺了染淨二品一切法故。**

寅二、出他請問

**是故他於如是三處，請問世尊。**

丑六、相2　寅一、出有為法

**復次，諸有為法俱有轉時，令心迷亂，能令於相邪取分別。**

　　諸有為法俱有轉時令心迷亂者：如世尊說：色如聚沬，受喻浮泡，想同陽焰，行類芭蕉，識如幻事。由如是相令心迷亂。

**是故如來，為諸弟子分別開示，令於彼相決定悟入。**

寅二、釋令悟入

**為欲了知真實相故，又為於自無欺誑故，又為於他坦然無畏正記別故。**

丑七、捨所學3　寅一、出安立

**復次，諸出家者，棄捨所學增上力故，當知安立顧戀境界。**

　　安立顧戀境界者：五拘礙中，顧戀其身、顧戀諸欲，是名顧戀境界。

**又出家者，毀犯尸羅增上力故，當知安立未出家者棄背趣入心株覆事。**

寅二、釋因緣

**遠離慚愧故，一向愛味故。**

　　遠離慚愧等者：如次配釋前說二種安立應知。

寅三、隨難釋2　卯一、別辨3　辰一、名極愛味

**若堅執取所緣境界，當知彼名最極愛味。**

辰二、為心株杌

**由是因緣，於修上品諸善業中，為心株杌，是不調柔無堪能義。**

辰三、覆所造惡

**又即由此增上力故，行諸惡行。內懷隱匿所造眾惡，故生其覆。**

卯二、略攝

**如是一切略攝為一，說名於境最極愛味心株覆事。**

丑八、業等2　寅一、依業故生2　卯一、生次第2　辰一、順次道理

**復次，若於諸根無護行者，由樂聽聞不正法故，便生無明觸所生起染汙作意；即此作意增上力故，於當來世諸處生起所有過患不如實知；不如實知彼過患故，便起希求；希求彼故，造作增長彼相應業；造作增長相應業故，於當來世六處生起。如是名為順次道理。**

辰二、逆次道理

**逆次第者，謂彼六處以業為因，業愛為因，愛復用彼無明為因，無明復用不如正理作意為因，不正作意復用無明觸為其因。**

卯二、因差別2　辰一、舉業

**又於此中，先所造業，是現法受六處之因；現法造業，是次生受六處之緣，或是後受六處由藉。**

辰二、例餘

**愛等、業等，隨其所應，當知亦爾。**

　　愛等業等隨其所應當知亦爾者：前說六處以業為因，有先所造及現所造二世差別。如是愛望於業，乃至無明觸望於不正作意，次第為因，亦有二世差別。隨應當知，故作是說。

寅二、隨業而行3　卯一、標簡

**復次，由二因緣，後有生起。一、後有業，二、後有愛。而但說言諸有情類隨業而行，不言隨愛。**

卯二、釋由2　辰一、標列三愛

**何以故？略有三愛。一者、欲愛，二者、色愛，三、無色愛。**

辰二、釋不定生2　巳一、欲愛2　午一、望生惡趣2　未一、標無能

**此中欲愛是不善者，雖有異熟，然若不起惡不善業，終不能與惡趣異熟。**

　　雖有異熟者：謂彼欲愛是不善故，增上有力，名有異熟。義如思所成慧地決擇中說應知。（陵本六十六卷五頁5262）

未二、釋為緣2　申一、明增上

**若欲界愛，於無明觸所生諸受起希求時，於可愛境發生貪欲，於可憎境發生瞋恚，於可迷境發生愚癡。由此三種增上力故，行不善業；由此業故，生諸惡趣。**

申二、結助伴

**非但由彼貪瞋癡纏定墮惡趣。然即此愛，於所造業異熟生時，能為助伴。**

午二、望生善趣2　未一、明增上

**又由希求可愛境界增上力故，修行善行身語意業；由此為因，得生善趣。**

未二、釋非因

**此中可愛諸異熟果，但應用業為引生因，非染性愛。**

巳二、色無色愛3　午一、標體性

**又若此愛，色無色繫雖非不善，然是染汙，一切皆非有異熟果。又即由此色無色愛，名有愛者。**

午二、明造業

**彼由聽聞正法因故，於其欲界觀麤鄙相，證得明觸所**[^13]**生世間如理作意相應諸受，調伏欲界貪瞋癡等，造修所成善有漏業。**

午三、結助伴

**由於此間造彼業故，當得生彼，不由於彼染汙性愛。然即此愛，於所造業異熟生時，能為助伴。**

卯三、結說

**是故但說諸有情類隨業而行，不言隨愛。**

丑九、空2　寅一、世俗諦空2　卯一、標說2　辰一、舉果受者

**復次，於外事中，世間假名增上力故，亦說有果及有受者。彼或時空，世現可得；或時不空。**

辰二、例因作者

**如果受者，因與作者，當知亦爾。**

卯二、結名

**如是名為世俗諦空，非勝義空。**

　　於外事中等者：外器世間，說名外事。彼由有情共業所感，為所受用，由是義說有果及有受者。彼或時空、或時不空，能感彼業若壞、若成正現前故。

寅二、勝義諦空3　卯一、略標義

**若說恆時一切諸行唯有因果，都無受者及與作者，當知是名勝義諦空。**

卯二、廣七種2　辰一、標列

**應知此空，復有七種。一、後際空，二、前際空，三、中際空，四、常空，五、我空，六、受者空，七、作者空。**

辰二、隨釋4　巳一、後際空2　午一、釋2　未一、斥未來實有

**當知此中，無有諸行於未來世實有行聚自性安立，諸行生時從彼而來。若有是事，彼不應生，於未來世諸行自性已實有故。**

未二、詰無常可得

**又不應有無常可得。既有可得，是故當知，諸行生時無所從來，本無今有。**

午二、結

**是名後際空。**

巳二、前際空2　午一、釋2　未一、斥過去實有

**又無諸行於過去世有實行聚自性安立，已生已滅諸行往彼積集而住。若有是事，不應施設諸行有滅，過去行聚自性儼然常安住故。**

未二、詰無常可知

**若無有滅，彼無常性應不可知。既有可知，是故諸行於正滅時，都無所往積集而住，有已散滅，不待餘因自然滅壞。**

午二、結

**是名前際空。**

巳三、中際空常空我空

**又於剎那生滅行中，唯有諸行暫時可得，其中都無餘行可得，亦無別物，是名中際空。當知亦是常空、我空。**

　　其中都無餘行可得等者：謂唯剎那生滅諸行可得，除此都無餘暫住行可得，故是常空。亦無別物可得，故是我空。

巳四、受者空作者空

**以無我故，果性諸行空無受者，因性業行空無作者，如是名為受者、作者二種皆空。**

卯三、釋道理2　辰一、唯緣生

**作者、受者無所有故，唯有諸行於前生滅，唯有諸行於後生生，於中都無捨前生者、取後生者。是故說言：唯有諸法從眾緣生，能生諸法。**

辰二、無實用

**又一切法都無作用，無有少法能生少法。是故說言：此有故彼有，此生故彼生。但唯於彼因果法中，依世俗諦，假立作用，宣說此法能生彼法。**

丑十、隨行2　寅一、於能順喜所緣

**復次，由五種相，於能順喜所緣境界隨順而行。深心喜樂，不如正理執取其相，發生貪欲，多起尋思方便求覓，因此廣行福非福行。**

　　由五種相等者：謂如深心喜樂，是為初相。不如正理執取其相，是第二相。發生貪欲，是第三相。多起尋思方便求覓，是第四相。因此廣行福非福行，是第五相。由是五相，於能生喜所緣境界隨順而行。

寅二、於順憂捨所緣3　卯一、標隨應

**如能順喜所緣境界，順憂、順捨所緣境界，如其所應，當知亦爾。**

卯二、釋差別

**其差別者，於能順憂所緣境界隨順而行，深心厭惡，發生瞋恚。於能順捨所緣境界隨順而行，深心愚昧，發生愚癡。**

卯三、例餘說

**餘如前說。**

　　餘如前說者：謂如前說，不如正理執取其相，多起尋思方便求覓，因此廣行福非福行，是名為餘。

丑十一、恆住3　寅一、標其因緣

**復次，有諸苾芻證阿羅漢，諸漏永盡，於一切境隨順而行，恆時不堪乃至失念生諸煩惱，是故恆住無雜染住。由是因緣，說名恆住。**

寅二、釋無雜染

**彼隨行品若喜、若憂、若欣、若慼，諸阿羅漢皆無所有，乃至善中亦無是事。**

　　乃至善中亦無是事者：謂於諸善法中，亦無若喜、若憂、若欣、若慼隨行。證圓滿故，所作已辦，無復應作故。

寅三、出隨德名3　卯一、名最勝

**又彼恆住極難行故，及無罪故，名為最勝。**

卯二、名第一真實福田

**能成就者極難得故，說名第一真實福田。**

卯三、名應奉請等

**應當奉請，乃至廣說，當知如前攝異門分。**

　　應當奉請等者：攝異門分說，應奉請、應合掌、應和敬、無上福田世應奉施。如彼別釋應知。（陵本八十四卷二頁6354）

丑十二、師弟二圓滿2　寅一、初義圓滿2　卯一、總標

**復次，於善說法毗奈耶中，應知大師及弟子眾各由二相，其德圓滿。**

卯二、別釋2　辰一、師德圓滿2　巳一、徵

**云何二相，應知大師其德圓滿？**

巳二、釋2　午一、第一相

**謂依利他行，欲令悟入諸所有受皆是苦故，說受所依，說彼因緣，說能雜染所有隨行，說所對治及能對治師句安立，說一切種究竟出離，是名第一師德圓滿。**

　　說受所依等者：眼等諸處，名受所依。眼等六觸，名彼因緣。若喜、若憂、若欣、若慼，名能雜染所有隨行。六依耽嗜喜，六依出離喜，六依耽嗜憂，六依出離憂，六依耽嗜捨，六依出離捨，如是三十六師句，名所對治及能對治師句安立。於初靜慮出離憂根，第二靜慮出離苦根，第三靜慮出離喜根，第四靜慮出離樂根，於無相界出離捨根，名一切種究竟出離。

午二、第二相

**又依自利行，宣說不共三種念住無雜染住，是名第二師德圓滿。**

辰二、弟子德圓滿2　巳一、徵

**云何二相，應知弟子其德圓滿？**

巳二、釋2　午一、第一相

**謂於如來無量法教能了知已，而未得到聞之彼岸。若以得到其彼岸者，要為修行法隨法行，證得出離，非為受持。了知是已，如理修行法隨法行，非但隨說音聲語言以為究竟，是名第一諸弟子眾其德圓滿。**

午二、第二相

**如是修行法隨法行，不以下劣而生喜足，要當往趣賢敏丈夫所趣之地，定當獲得彼所應得，是名第二諸弟子眾其德圓滿。**

寅二、後義圓滿3　卯一、總標

**復次，於善說法毗奈耶中，復由三相，應知大師其德圓滿；又由二相，應知弟子其德圓滿。**

卯二、別釋2　辰一、師德圓滿2　巳一、徵

**云何三相，應知大師其德圓滿？**

巳二、釋2　午一、辨三相3　未一、第一相

**謂佛世尊，為諸弟子最初施設遠離二邊中道正行，是名第一師德圓滿。**

未二、第二相

**又於聖教未生信者、有毀犯者，以正方便令入聖教，離諸毀犯，是名第二師德圓滿。**

未三、第三相

**又於聖教已得入者，由四法攝正攝受之，是名第三師德圓滿。**

午二、釋四攝3　未一、徵

**云何名為四種法攝？**

未二、列

**一、於祕密，以其如法閑靜教授而教授之，不以非法。二、於違犯，以其如法苦切語言現前呵擯，非不如法。三、於尋思、依止耽嗜，教令於內勤修寂靜。四、令時時聽聞正法，常無懈廢。**

未三、釋4　申一、如法教授

**又令遠離相似正法，及令對治棄捨正行，**

　　又令遠離相似正法等者：相似正法略有二種。一、似教正法，二、似行正法。如下調伏事中廣釋其相應知。（陵本九十九卷十五頁7444）如是一切，能令遠離，又令發勤精進，不捨善軛，名令對治棄捨正行。

**當知即是於其祕密，能引如法閑靜教授。**

申二、如法呵擯

**於實毀犯，若正了知要當呵擯方調伏者，以如法言現前呵擯，心無雜染。**

申三、令修內靜

**於尋思者，方便令其易得決了。於諸流蕩五妙欲者，示其過患，令生厭離。漸次修學乃至證入第四靜慮，所有尋思、依止耽嗜，方能於內究竟寂靜。**

申四、令聞無廢

**自令無惱，令他攝取，當知是名於時時間聽聞正法，常無懈廢。**

　　自令無惱令他攝取者：易可修學，名令無惱。能引義利，名令攝取。

辰二、弟子德圓滿2　巳一、徵

**云何二相，諸弟子眾其德圓滿？**

巳二、釋2　午一、第一相

**謂諸弟子，最初忍受大師所見，謂諸法中空無我見。由是因緣，於諸法中，不增益我起邪執著，亦不毀壞世俗道理。勝意樂故，無所隨從；隨言說故，亦不遠離。是名第一諸弟子眾其德圓滿。**

　　勝意樂故無所隨從等者：如次顯示勝義、世俗二種道理應知。

午二、第二相

**又彼於見既忍受已，能正修行法隨法行。由四法攝所攝受時，若彼諸法有苦有害，如實了知，能速斷滅；若彼諸法無苦無害，如實了知，能速作證。是名第二諸弟子眾其德圓滿。**

　　若彼諸法有苦有害等者：有漏諸行，眾苦所依，能為惱害，名彼諸法有苦有害。與是相違，涅槃界中常樂寂靜，名彼諸法無苦無害。

卯三、總結

**如是大師及弟子眾之所攝受諸佛聖教，當知一向無染清淨，諸聰慧者之所歸趣。**

**瑜伽師地論科句披尋記卷第九十二**

[^1]: 「嚴」，大正作「儼」。

[^2]: 「相」，大正作「想」。

[^3]: 「相」，大正作「想」。

[^4]: 「力」，大正作「刀」。

[^5]: 「己」，陵本作「已」。

[^6]: 「往」，大正、陵本作「住」。

[^7]: 「己」，陵本作「已」。

[^8]: 「相」，大正作「想」。

[^9]: 「愛憎」，大正、陵本作「憎惡」。

[^10]: 編按：此段引文原在卷六十六，韓清淨將之調整至卷六十一。

[^11]: 「癡」，大正、陵本作「愛」。

[^12]: 編按：「增上方便」，卷九十原文作「增上力故」。

[^13]: 「所」，大正作「而」。
