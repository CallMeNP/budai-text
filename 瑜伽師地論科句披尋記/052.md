# 瑜伽師地論科句披尋記卷第五十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中五識身相應地意地之二**

癸二、等無間緣2　子一、徵

**復次，云何等無間緣？**

子二、釋2　丑一、標說義

**謂此諸心心所無間，彼諸心心所生，說此為彼等無間緣。**

　　謂此諸心心所無間等者：心有多別，謂善、不善、無記心，欲、色、無色三界繫心，漏、無漏心，世間、出世間心，如是等類，總名諸心。與彼相應所有諸法，名諸心所。如是諸心心所，隨一現前自性滅已，說此無間能為彼後諸心心所隨一生緣，由是建立等無間緣。如說從善無間不善性生，不善無間復善性生，從二無間無記性生；劣界無間中界生，中界無間妙界生，如是妙界無間乃至劣界生；有漏無間無漏生，無漏無間有漏生；世間無間出世生，出世無間世間生；由是當知無間緣義。意地中說：若此識無間，諸識決定生，此是彼等無間緣。（陵本三卷八頁224）文別義同，應依此釋。

丑二、出六識

**若此六識為彼六識等無間緣，即施設此名為意根，亦名意處、亦名意界。**

　　若此六識為彼六識等無間緣者：此中六識，意說諸心種種差別，非唯約彼六識自性為論，義如前釋。

癸三、所緣緣2　子一、徵

**云何所緣緣？**

子二、釋2　丑一、五識身

**謂五識身，以色等五境，如其次第為所緣緣。**

丑二、意識

**若意識，以一切內外十二處為所緣緣。**

癸四、增上緣2　子一、徵

**云何增上緣？**

子二、釋6　丑一、俱生增上緣

**謂眼等處，為眼識等俱生增上緣。**

丑二、引發增上緣

**若作意於所緣境，為諸識引發增上緣。**

　　若作意於所緣境等者：意地中說：若彼境界或極廣大、或極可意正現在前，心則於彼多作意生。（陵本三卷五頁208）此中道理，應準彼知。

丑三、更互增上緣

**若諸心心所，展轉互為俱生增上緣。**

　　若諸心心所展轉互為俱生增上緣者：此說諸心及諸心所俱有相應，應知。

丑四、先作增上緣

**若淨不淨業，與後愛非愛果及異熟果，為先所作增上緣。**

　　若淨不淨業等者：意地中說：一切種子識，於生自體雖有淨不淨業因，然唯樂著戲論為最勝因。於生族姓、色力、壽量、資具等果，即淨不淨業為最勝因。（陵本二卷一頁104）由是此說淨不淨業，與後愛非愛果及異熟果，為增上緣。言愛非愛果者，即彼族姓、色力、壽量、資具等果。言異熟果者，即彼自體應知。

丑五、成辦增上緣

**若田、糞水等，與諸苗稼，為成辦增上緣。**

丑六、工業增上緣

**若彼彼工巧智，與彼彼世間工巧業處，為工業增上緣。**

壬三、明攝2　癸一、二因所攝2　子一、標差別2　丑一、能生因

**復次，是四緣中，因緣一種望所生法，為能**[^1]**生因。**

丑二、方便因

**餘三種緣望所生法，當知但為方便因。**

子二、釋為緣

**是故彼彼諸行生方便緣現在前時，彼彼諸行種子便能生起彼彼諸行，是故諸行無有同時頓生起義。**

癸二、十因所攝

**當知依止如是四緣建立十因，如菩薩地等中已說。**

　　是四緣中等者：有尋有伺地說：依種子緣依處，施設因緣。依無間滅緣依處，施設等無間緣。依境界緣依處，施設所緣緣。依所餘緣依處，施設增上緣。（陵本五卷十二頁366）彼說依處有十五種，能為十因、四緣所依。今以四緣配屬二因，謂能生因及方便因，當知義顯十因相攝。能生因者，謂生起因。方便因者，謂所餘因。亦如有尋有伺地說。

庚三、會經說4　辛一、意緣無法義2　壬一、略釋密意2　癸一、第一問答2　子一、問2　丑一、徵說意

**問：如世尊言：過去諸行為緣生意，未來諸行為緣生意。過去、未來諸行非有，何故世尊宣說彼行為緣生意？**

丑二、舉相違2　寅一、轉徵

**若意亦緣非有事境而得生者，云何不違微妙言說？**

寅二、引證

**如世尊言：由二種緣諸識得生。何等為二？謂眼及色，如是廣說乃至意、法。**

子二、答

**答：由能執持諸五識身所不行義，故佛世尊假說名法。是故說言：緣意及法，意識得生。**

　　由能執持諸五識身所不行義等者：諸五識身所行境界，如五識身相應地說。然彼作業，唯能了別自境所緣，唯了別自相，唯了別現在。意識不爾，謂能了別自境所緣，復能了別自相、共相，復能了別去來今世。是名五識、意識作業差別。今約意識所緣共相及去來世，說能執持諸五識身所不行義。由能執持假說名法，如下自釋，能持有義、能持[^2]無義，皆名法故。

癸二、第二問答2　子一、問

**問：何因緣故，知佛世尊有是密意？**

子二、答2　丑一、釋2　寅一、標攝

**答：由彼意識亦緣去來識為境界世現可得，非彼境識法處所攝。**

　　亦緣去來識為境界等者：此中識言，疑為事誤。由下自說，意識緣去來事非有為境故。下說非彼境識，亦應準知。由彼意識了別去來今世，如前已說。今此唯取去來為論，非不了別現在。依此道理，而說亦言。此去來事緣以為境，一切世間現所得故，當知非不能生意識。然彼境事非法處攝，若爾，云何說彼能生意識？彼去來事雖非實有，然由意識分別彼相而得緣彼；即彼所緣，假立名法。由是說法能生意識，是即世尊所有密意。

寅二、顯說2　卯一、釋法名

**又有性者，安立有義、能持有義；若無性者，安立無義、能持無義；故皆名法。**

卯二、辨緣義2　辰一、正顯2　巳一、於有性義

**由彼意識，於有性義，若由此義而得安立，即以此義起識了別。**

巳二、於無性義

**於無性義，若由此義而得安立，即以此義起識了別。**

辰二、反成2　巳一、違自教過

**若於二種不由二義起了別者，不應說意緣一切義、取一切義。設作是說，便應違害自悉彈多。**

　　又有性者等者：謂若現在是實有事，是名有性。若於去來非實有事，是名無性。意識緣彼以為境界，是名為義。若緣有性諸事，安立彼相、能持彼相，是名安立有義、能持有義。若緣無性諸事，安立彼相、能持彼相，是名安立無義、能持無義。此有無義，皆名為法。有尋有伺地說：雖說一切有者，謂十二處；然於有法密意說有有相，於無法密意說有無相。所以者何？若有相法能持有相，若無相法能持無相；是故俱名為法，俱名為有。若異此者，諸修行者唯知於有，不知於無；應非無間觀所知法，不應道理。（陵本六卷六頁416）由是當知皆名法義。

巳二、違正理過

**又不應言：如其所有，非有亦爾，是如理說。**

丑二、結

**是故意識，如去來事非實有相，緣彼為境。由此故知意識亦緣非有為境。**

　　又不應言如其所有等者：謂由意識緣有、緣無，堪能無間觀所知法，是故當知，意識緣境如有非有，是如理說。若唯緣有不緣無者，此如理說便不應有。前難違教，此難違理，是故說別。

壬二、廣論道理2　癸一、標

**復有廣大言論道理，由此證知有緣無識。**

癸二、釋2　子一、舉五道理2　丑一、辨5　寅一、施設無我道理

**謂如世尊微妙言說：若內、若外及二中間都無有我。此我無性，非有為攝、非無為攝，共相觀識非不緣彼境界而轉。此名第一言論道理。**

　　共相觀識者：謂於若內、若外及二中間，一切法中，觀無有我。此無我相，說名一切法共相。彼能觀識，說名共相觀識。

寅二、施設假法道理

**又**[^3]**於色香味觸，如是如是生起變異所安立中，施設飲食、車乘、衣服、嚴具、室宅、軍林等事。此飲食等，離色香等都無所有。此無有性，非有為攝、非無為攝，**

　　又於色香味觸等者：外事所攝色香味觸，從自種子所生，及由大種變異，彼所造色變異而轉。即由如是如是生起變異和合生故，差別可得，依此建立飲食、車乘、衣服、嚴具、室宅、軍林等事，當知是名假相有法，謂於眾多諸和合法而建立故。

**自相觀識非不緣彼境界而轉。是名第二言論道理。**

　　自相觀識等者：此中自相，謂彼色香味觸諸實有法。由觀此時，於有相法知為有性，亦於彼無相法知為無性，由是說言非不緣彼境界而轉。

寅三、施設邪見道理3　卯一、舉邪見

**又撥一切都無所有邪見，謂無施、無愛**[^4]**、亦無祠祀，廣說如前。**

卯二、難所緣2　辰一、有性

**若施、愛**[^5]**、祠等無性是有，即如是見應非邪見。何以故？彼如實見、如實說故。**

辰二、無性

**此若是無，諸邪見者緣此境界，識應不轉。**

卯三、結道理

**是名第三言論道理。**

　　廣說如前者：有尋有伺地中，廣說諸邪見者所有差別，如彼應知。（陵本八卷十四頁611）

寅四、施設無常道理2　卯一、辨為緣2　辰一、顯識轉

**又諸行中，無常、無恆、無不變易。此諸行中，常、恆、不變無性，非有為攝、非無為攝，共相觀識非不緣此境界而轉。**

辰二、難不轉2　巳一、逐難

**若緣此境識不轉者，便於諸行常、恆、不變無性之中，不能如實智慧觀察。若不觀察，應不生厭；若不生厭，應不離欲；若不離欲，應無解脫；若無解脫，應無永盡究竟涅槃。**

巳二、出過

**若有此理，一切有情應皆究竟隨逐雜染，無出離期。**

卯二、結道理

**是名第四言論道理。**

　　共相觀識者：此中共相，謂一切行，由說一切行無常性相故。義如思所成地說。（陵本十六卷二頁1369）

寅五、施設隨觀道理

**又未來行尚無有生，何況有滅！然聖弟子於未來行，非不隨觀生滅而住。是名第五言論道理。**

　　於未來行非不隨觀生滅而住者：謂未來行雖未已生，不可分明取其相貌，然隨種類亦可分別。故聖弟子於定心中，非不隨觀彼生滅相，即依現在行，起自心相，觀察彼義故。

丑二、結

**由此證有緣無意識。**

子二、指有所餘

**復有所餘如是種類言論道理，證成定有緣無之識，如應當知。**

　　復有所餘如是種類言論道理等者：此如有尋有伺地說：世間取無之覺，若起不起，皆不應理，其義應知。（陵本六卷六頁415）

辛二、有過去業義2　壬一、舉經問

**問：如世尊言：有過去業。若過去業體是無者，不應今時有一領納有損害受，或復不應有一領納無損害受。此何密意？**

壬二、釋意答2　癸一、顯相續

**答：過去生中淨不淨業已起、已滅，能感當來愛不愛果。此業種子攝受熏習，於行相續展轉不斷。世尊為顯如是相續，是故說言有過去業。**

　　於行相續展轉不斷者：此中行言，謂異熟識。於異熟識彼種子體自類相續，乃至未已受果展轉不斷故。

癸二、遮外論2　子一、標所為說

**又佛世尊觀二義故，作如是說。**

子二、釋意差別2　丑一、為遮不平等因論2　寅一、標遮意

**一、為遮止不平等因論者意故，顯此道理。**

　　顯此道理者：謂如前說有過去業密意道理應知。

寅二、釋彼論

**謂彼妄見從大自在、帝釋、梵王、自性、丈夫及所餘等，一切有情淨不淨轉。**

丑二、為遮無因論2　寅一、標遮意

**二、為遮止一切無因論者意故，顯此道理。**

寅二、釋彼論

**謂彼妄見都無有因，一切有情淨不淨轉。**

　　一切有情淨不淨轉者：愛非愛果名淨不淨應知。

辛三、有過未行義2　壬一、舉經問

**問：如世尊言：有過去行，於彼行中，我具多聞聖弟子眾無顧戀住；有未來行，於彼行中，我具多聞聖弟子眾無希望住。此何密意？**

壬二、釋意答2　癸一、顯正理4　子一、標

**答：過去諸行，與果故有；未來諸行，攝因故有。**

子二、徵

**所以者何？**

子三、釋

**現在諸行三相所顯。一、是過去果性故；二、是未來因性故；三、自相相續不斷故。**

　　過去諸行與果故有等者：謂現在世自體種子已與果故，由是義說過去行有。若自體種未已與果，然現在世攝彼因故，由是義說未來行有。

子四、結

**為顯此理，故佛世尊說如是言。**

癸二、遮邊執2　子一、標所為說

**又觀二義，故作是說。**

子二、顯執差別2　丑一、去來實有執2　寅一、標遮意

**一、為遮斷於去來法實有執故，顯此道理。**

寅二、釋道理

**謂若去來諸行性相是實有者，不應由彼去來之性說言是有。**

丑二、撥無現在執2　寅一、標遮意

**二、為遮斷撥無執故，顯此道理。**

寅二、釋彼執

**謂彼妄計：如去來世，現在亦爾，都無所有。**

　　謂若去來諸行性相是實有者等者：義顯前說有過去行、有未來行，唯依現在諸行密意說有，非如去來實有論者執去來行是實有性。為遮彼執，故作是說。

辛四、有三世界義2　壬一、舉經問

**問：如世尊言：有過去界、有未來界、有現在界。此何密意？**

壬二、釋意答2　癸一、顯密意

**答：若已與果種子相續，名過去界；若未與果，當來種子相續，名未來界；若未與果，現在種子相續，名現在界。**

　　若已與果種子相續等者：謂若種子相續已與果故，即彼種子名過去界。若彼種子相續，當來得生，未與果故，即彼種子名未來界。若彼種子相續，現所隨逐，未與果故，即彼種子名現在界。

**當知此中如是密意。**

癸二、顯善巧

**若苾芻等於如是種子相續中而得善巧，名於彼彼一切法中證得無量種種自性諸界善巧。**

戊四、心不相應行等2　己一、釋2　庚一、釋諸假安立法4　辛一、不相應行2　壬一、生老住無常3　癸一、辨安立2　子一、總徵

**復次，云何應知生、老、住、無常離色等蘊無別實有？**

子二、別釋2　丑一、遮實有執2　寅一、理破2　卯一、舉生3　辰一、約諸行辨2　巳一、遮未來生3　午一、標

**謂已遮未來諸行實有性，當知亦遮生實有性。**

午二、徵

**所以者何？**

午三、釋

**未來世生自無所有，云何能生所餘諸行。**

巳二、遮現在生3　午一、標義

**亦非現在生能生現在諸行。**

　　未來世生自無所有等者：未來諸行非實非有，是故彼生亦無所有，云何能生現在諸行？又現在行雖有生相，然亦非彼能生諸行，以彼諸行各別有自種子為生因故。

午二、釋由

**由此生相有差別名，所謂諸行若生、若起、若現在性，離此差別，生之異相定不可得。**

午三、遮說3　未一、標

**諸聰慧者不應說言：即由現在令彼諸行成現在性。**

未二、徵

**所以者何？**

未三、釋

**若作是說：生生諸行。當知義顯即現在性能成現在。**

　　所謂諸行若生若起等者：諸行有二，一、現行，二、種子。若現行生，是名為生。若種子生，是名為起。諸行生相唯現可得，非過未世，名現在性。此諸差別，唯於生相假安立名，離此假名無別實性。由現在行方有生相，由有生相名現在行，彼二異相不可得故。

辰二、約種子辨

**又一切法各各別有自種子因，何須計有異生能生。**

辰三、約生相辨2　巳一、徵義

**又此生相，為即諸行生耶？為是諸行生因耶？**

巳二、詰難2　午一、即諸行生

**若即諸行生者，計此生相能生諸行，由有生故，諸行得生，不應道理。**

午二、是行生因

**若是諸行生因者，諸行生時，於一一行便有二生，謂生能生，不應道理。**

　　於一一行便有二生等者：謂彼諸行自種能生及生能生，名有二生。然自種子能生諸行，何須計有異生能生，由是說言謂生能生，不應道理。

卯二、例餘

**如生，如是老、住、無常，由此道理如應當知。**

寅二、結成

**故知生等於諸行中假施設有。**

丑二、釋安立名4　寅一、生

**由有因故，諸行非本。自相始起，說名為生。**

寅二、老

**後起諸行與前差別，說名為老。**

寅三、住

**即彼諸行生位暫停，說名為住。**

寅四、無常

**生剎那後諸行相盡，說名為滅，亦名無常。**

　　由有因故諸行非本者：謂彼諸行非無因生，是名有因。即由此義非自然有，說名非本。

癸二、釋異說2　子一、說三相別2　丑一、問

**問：若有為法，生、老、住、滅四有為相具足可得，何故世尊但說三種，一、生，二、滅，三、住異性？**

丑二、答2　寅一、總標

**答：由一切行三世所顯故。**

寅二、別釋3　卯一、生有為相

**從未來世本無而生，是故世尊由未來世，於有為法說生有為相。**

卯二、滅有為相

**彼既生已落謝過去，是故世尊由過去世，於有為法說滅有為相。**

卯三、住異有為相3　辰一、標

**現在世法二相所顯，謂住及異。**

辰二、徵

**所以者何？**

辰三、釋

**唯現在時有住可得，前後變異亦唯現在。是故世尊由現在世，於有為法總說住、異為一有為相。**

　　唯現在時有住可得等者：住有為相唯生剎那隨轉，由是說言唯現在時有住可得。又即剎那相續生時，有轉異相可得，由是說言前後變異亦唯現在。

子二、觀二相別2　丑一、問

**問：佛聖弟子應觀有為具足三相，何故但說聖弟子眾於諸蘊中隨觀生滅而住，不說隨觀住異性耶？**

丑二、答2　寅一、明建立

**答：生及住異俱生所顯，是故二相合為一分，建立生品，即說隨觀一生相住；於第二分建立滅品，即說隨觀一滅相住。**

寅二、顯無常2　卯一、明所為說2　辰一、標

**又若由此相起厭思惟，今於此中但說此相。**

辰二、釋

**謂於諸行中觀無常相，能起厭患、離欲、解脫，故但思惟無常性相。**

卯二、釋所觀相

**無常性相，本無今有、有已還無所顯。本無今有，是名為生；有已還無，是名為滅。**

癸三、廣差別4　子一、生差別2　丑一、標列

**復次，生差別有多種。謂剎那生、相續生、增長生、心差別生、不可愛生、可愛生、下劣生、處中生、勝妙生、有上生、無上生。**

丑二、隨釋8　寅一、剎那生

**此中諸行剎那剎那新新而起，名剎那生。**

寅二、相續生

**若具諸結、或不具結，從彼彼有情聚沒，往彼彼有情聚諸蘊續生，名相續生。**

　　若具諸結或不具結等者：結即煩惱異名，此有九種。一、愛結，二、恚結，三、慢結，四、無明結，五、見結，六、取結，七、疑結，八、嫉結，九、慳結。如是諸結或具不具，能和合苦，於界趣中流轉而生。依此義故，名相續生。

寅三、增長生

**若從嬰孩童子等位，乃至往趣衰老等位，名增長生。**

寅四、心差別生2　卯一、釋

**若緣彼彼境界，於彼彼晝夜、彼彼剎那、臘縛、牟呼栗多等位，數數遷謝，非一眾多種種心起，或樂相應、或苦相應、或不苦不樂相應，或有貪心、或離貪心，廣說乃至或善解脫心、或不善解脫心。**

卯二、結

**如是名為心差別生。**

寅五、非可愛生

**若那落迦、傍生、餓鬼苦趣中生，如是名為非可愛生。**

寅六、可愛生

**若於人天樂趣中生，名可愛生。**

寅七、下劣等生3　卯一、約三界辨3　辰一、下劣生

**若於下劣欲界中生，名下劣生。**

辰二、處中生

**若於處中色界中生，名處中生。**

辰三、勝妙生

**若於勝妙無色界生，名勝妙生。**

卯二、約入胎辨

**復有差別。謂最初入胎者，名下劣生；中二入胎者，名處中生；最後入胎者，名勝妙生。**

　　最初入胎等者：意地中說四種入胎。一、正知而入，不正知住出；二、正知入住，不正知而出；三、俱能正知；四、俱不正知。初謂輪王，二謂獨覺，三謂菩薩，四謂所餘有情。（陵本二卷十九頁173）當知此依四句分別，次第宣說。今於此中，由勝劣別說三種生故，與意地次第不同。此說最初，即彼第四，謂所餘有情名下劣生。此說中二，即彼初二，謂輪王、獨覺名處中生。此說最後，即彼第三，謂菩薩名勝妙生。

卯三、約因果辨

**復有差別。謂染汙法及染汙果生，名下劣生；若諸善法及善果生，名勝妙生；除善不善果無記法，所餘無記法生，名處中生。**

寅八、有上等生2　卯一、約界地辨2　辰一、有上生

**若依隨**[^6]**界生說，始從欲界乃至無所有處生，名有上生。**

辰二、無上生

**非想非非想處生，名無上生。**

卯二、約相續辨2　辰一、有上生

**若依隨**[^7]**續生剎那相續生說，除阿羅漢等最後終位所有諸蘊，餘一切位所有行生，名有上生。**

辰二、無上生

**若阿羅漢等最後終位所有行生，名無上生。**

　　若依隨續生剎那相續生說者：此中續生，謂彼苦蘊相續生起。剎那相續生，謂彼諸行剎那剎那新新而起。入無餘依涅槃界時，此二生相滅不更生。今依此義，建立諸行生時二種差別，或名有上、或名無上，如文可知。

子二、老差別2　丑一、釋名差別2　寅一、標列

**復次，老差別當知亦有多種，所謂身老、心老、壽老、變壞老、自體轉變老。**

寅二、隨釋5　卯一、身老

**此中衰變等乃至身壞，廣說如經，是名身老。**

　　此中衰變等乃至身壞等者：緣起經說：髮色衰變、皮膚緩皺、衰熟、損壞、身脊僂曲、黑黶間身、喘息奔急、形貌僂前、憑據杖策、惛昧、羸劣、損減、衰退、諸根耄熟、功用破壞、諸行朽故、其形腐敗，是名為老。如是一切，顯身老相。言身壞者，謂識離身。此位以前，皆身老攝。由此義故，說乃至言。

卯二、心老

**若樂受相應心變，苦受相應心轉；或善心變，染汙心轉；或於可愛事中希望心變，希望不果心轉；是名心老。**

卯三、壽老

**若於彼彼晝夜、彼彼剎那、臘縛、牟呼栗多等位，數數遷謝，壽量損少，漸漸轉減乃至都盡，是名壽**[^8]**老。**

卯四、變壞老

**若諸富貴興盛退失，無病色力充悅等變，名變壞老。**

卯五、自體轉變老

**若從善趣增盛聚中自體沒已，往於惡趣下劣聚中自體生起，名自體轉變老。**

丑二、出其總緣

**復有一老為緣，能成如上所說一切種老，所謂諸行剎那剎那轉異性老。**

　　無病色力充悅等變者：此中略顯身變壞相。謂無病變壞，性多疾病故。色相變壞，黯黑出現，損容色故。火力變壞，謂彼衰減，無復勢力受用欲塵故。充悅變壞，皮膚緩皺故。等言，等取依止變壞、鬚髮變壞、威儀變壞、諸根變壞。如有尋有伺地說。（陵本十卷三頁733）

子三、住差別2　丑一、標列

**復次，住差別當知亦有多種，謂剎那住、相續住、緣相續住、不散亂住、立軌範住。**

丑二、隨釋5　寅一、剎那住

**若已生諸行生時暫停，名剎那住。**

寅二、相續住

**若諸眾生，於彼彼處彼彼自體，由彼彼食為依止故，乃至壽住；外器世間大劫量住；名相續住。**

寅三、緣相續住

**若樂受、苦受、不苦不樂受，若善、不善、無記法等，乃至各別緣現在前，爾所時住，是名緣相續住。**

寅四、不散亂住

**若諸定心由三摩地正起現前，名不散亂住。**

寅五、立軌範住

**若於彼彼異方、異域、國城、村邏、王都、王宮，若執理家、商賈、邑義諸大眾中，古昔軌範建立隨轉，如是名為立軌範住。**

　　外器世間大劫量住者：意地中說：又此世間二十中劫壞，二十中劫壞已空，二十中劫成，二十中劫成已住；如是八十中劫，假立為一大劫數。（陵本二卷六頁129）此由有情所作成世間業，決定能引大劫量住，不增不減。壞業現前，方起火災，能壞世間故。亦如意地中說。

子四、無常差別2　丑一、辨相2　寅一、標列

**復次，無常差別當知亦有多種，謂壞滅無常、生起無常、變易無常、散壞無常、當有無常、現墮無常。**

寅二、隨釋6　卯一、壞滅無常

**若一切行生已尋滅，名壞滅無常。**

卯二、生起無常

**若一切行本無今有，名生起無常。**

卯三、變易無常

**若可愛諸行異相行起，名變易無常。**

卯四、散壞無常

**若不變壞可愛眾具及增上位離散退失，名散壞無常。**

卯五、當有無常

**即四無常，在未來時，名當有無常。**

卯六、現墮無常

**即現在世正現前時，名現墮無常。**

　　若不變壞可愛眾具等者：可愛眾具或時離散，及增上位或時退失，是故說言散壞無常。此與壞滅無常、變易無常有別，是故宣說名不變壞。

丑二、料簡3　寅一、在家

**若受用欲塵多放逸者，但能思惟變易無常、散壞無常、現墮無常，廣起悲歎愁憒憂悴，然於諸行不能厭離。**

寅二、外道

**若諸外道，即於如是諸無常性多起思惟，少能方便厭患、離欲，但於諸行一分厭離，不能究竟。**

　　少能方便厭患離欲等者：依世間道修習離欲，名少方便厭患、離欲。唯於下地修過患想，名於諸行一分厭離。不能修涅槃道，於斷界、離欲界、滅界觀見最勝寂靜功德，修習斷想、離欲想、滅想，由是說言不能究竟。

寅三、聖弟子

**若聖弟子圓滿思惟諸無常性，於一切行究竟厭患乃至解脫。**

　　究竟厭患乃至解脫者：謂由智增上力，於諸行中起厭；由習厭故，得離欲；由習離欲故，得解脫。云何厭？謂有對治現前故，起厭逆想，令諸煩惱不復現行。云何離欲？謂由修習厭心故，雖於對治不作意思惟，然於一切染愛事境貪不現行，此由伏斷增上力故。云何解脫？謂即於此伏斷對治多修習故，永拔隨眠。義如攝事分說。（陵本八十五卷十一頁6450）此應準知。

壬二、得獲成就等2　癸一、釋差別13　子一、得獲成就2　丑一、徵

**復次，云何得獲成就？**

丑二、釋2　寅一、略二種2　卯一、約增盛因辨2　辰一、顯自

**謂若略說，生緣攝受增盛之因，說名為得。**

　　生緣攝受增盛之因者：謂自種子，若為生緣之所攝受，勢力增盛，望所生法近能當生，是名生緣攝受增盛之因。

**由此道理，當知得是假有。**

辰二、斥他3　巳一、徵

**若言得是實有，此為是諸行生因？為是諸法不離散因？**

巳二、難2　午一、辨2　未一、諸行生因難

**若是諸行生因者，若從先來未得生**[^9]**法，此既無有，生因之得應常不生，由此亦應畢竟不得。**

　　若從先來未得生法等者：此中義顯，諸異生位從無始來，無漏聖道未曾現行，名從先來未得生法。若許得是諸行生因，此無漏道雖具彼種，既無生因之得，應常不生。常不生故，應不能得預流學果，由此故說亦應畢竟不得。

未二、不離散因難

**若是諸法不離散因者，一切善、不善、無記法，得既俱有，彼雖相違應頓現行。**

午二、結

**是故二種俱不應理。**

　　一切善不善無記法等者：彼彼諸行生方便緣現在前時，彼彼諸行種子，便能生起彼彼諸行，是故諸行無有同時頓生起義，如前已說。若言得是諸法不離散因，即彼諸法善不善等雖互相違，應於一時頓生現行，以許彼得俱實有故。

巳三、釋2　午一、生因

**又生因者，所謂各別緣所攝受諸法自種。**

午二、離散因

**離散**[^10]**因者，謂由餘緣現在前故，餘緣離散。**

卯二、約自在緣辨2　辰一、標假立

**若於引發緣中，勢力自在，假立為得。**

辰二、釋自在

**以此自在為依止故，所有士夫補特伽羅，雖彼彼法已起、已滅，若欲希彼復現在前，便能速疾引發諸緣，令得生起，是故亦說此名為得。**

　　若於引發緣中等者：謂於加行所生善法，及於一分無記法中，能隨順彼，令彼種子展轉增盛自在現前，依此施設名引發緣。此即義顯自在成就，如下自說。

寅二、廣三種2　卯一、標列

**當知此得略有三種。一、種子成就，二、自在成就，三、現行成就。**

卯二、隨釋3　辰一、種子成就3　巳一、標

**若所有染汙法、諸無記法、生得善法，不由功用而現行者，彼諸種子若未為奢摩他之所損伏，若未為聖道之所永害，若不為邪見損伏諸善如斷善根者，如是名為種子成就。**

巳二、徵

**所以者何？**

巳三、釋

**乃至此種子未被損伏、未被永害，爾時彼染汙等法，若現行、若不現行，皆說名成就故。**

辰二、自在成就

**若加行所生善法及一分無記法，生緣所攝受增盛因種子，名自在成就。**

辰三、現行成就

**若現在諸法自相現前轉，名現行成就。**

　　若所有染汙法等者：諸煩惱法，說名染汙。異熟生法，說名無記。無貪瞋癡，名生得善。如是諸法與身俱生，不由功用任運現行。若彼種子未被損伏、未被永害，爾時名為種子成就。言未為奢摩他之所損伏者，謂於諸染汙法種子，未由世間道，離欲界欲、或離色界欲故。言未為聖道之所永害者，謂於一切法種子，未由出世道，離欲界欲，乃至具得離三界欲故。又聖弟子，未入無餘依涅槃界時，所有一切善及無記諸法種子未被損害故。言不為邪見損伏諸善如斷善根者，謂於生得善法種子。意地中說：現行善根相違相續，名斷善根。（陵本一卷十三頁63）由是當知，彼種亦被損伏，非是永害。

子二、命根2　丑一、徵

**復次，云何命根？**

丑二、釋2　寅一、標安立

**謂由先業，於彼彼處所生自體所有住時限量勢分，說名為壽、生氣、命根。**

　　謂由先業等者：先所作業所熏習種，隨應能生三界、五趣隨一自體，復能任持自體，經多時住、或少時住。如是住時限量時分，說名為壽，亦名生氣、亦名命根。

寅二、釋差別2　卯一、標列

**此復多種差別。謂定、不定、隨轉、不隨轉、若少、若多、若有邊際、若無邊際、若自勢力轉、若非自勢力轉。**

卯二、隨釋5　辰一、定不定別2　巳一、壽量決定

**除贍部洲人壽分量，所餘生處壽量決定。**

巳二、壽量不定

**此贍部洲，或時壽命廣無有量，或時短促，壽量不定。**

辰二、隨轉不隨轉別2　巳一、隨轉

**北拘盧洲人壽量隨轉，如決定量畢竟隨轉，無中夭故。**

巳二、不隨轉

**餘一切處名不隨轉。**

辰三、若少若多別2　巳一、少壽2　午一、贍部洲人一分

**贍部洲人十歲時壽，名為少壽。**

午二、傍生一分3　未一、標

**傍生一分，亦名少壽。**

未二、徵

**所以者何？**

未三、釋

**一分傍生，或一日夜壽量可得；或有一分若二、若三，乃至極多十日十夜壽量可得。**

巳二、多壽

**非想非非想處受生有情，名為多壽，經於八萬大劫數故。**

辰四、有無邊際別2　巳一、有邊際2　午一、阿羅漢等

**阿羅漢等，名有邊際壽。**

午二、諸有學等

**若諸有學於現法中定般涅槃，若諸異生住最後有，亦名有邊際壽。**

巳二、無邊際

**當知所餘，壽無邊際。**

辰五、自非自勢力轉2　巳一、自勢力轉

**若阿羅漢等、若諸如來、若諸菩薩，於壽行中延促自在，所有命根，名自勢力轉。**

巳二、非自勢力轉

**當知所餘，名非自勢力轉。**

　　若諸異生住最後有者：此最後有，謂能趣入正性離生。義如聲聞地說。（陵本二十一卷十七頁1870）從是以後，證預流果，極七返有，是故亦名有邊際壽。

子三、眾同分2　丑一、徵

**復次，云何眾同分？**

丑二、釋2　寅一、標安立

**謂若略說，於彼彼處受生有情，同界，同趣，同生，同類、位、性、形等，由彼彼分互相似性，是名眾同分，亦名有情同分。**

寅二、釋隨一6　卯一、同界

**此中或有有情，由界同分說名同分。謂同生一界。**

卯二、同趣

**或有有情，由趣同分說名同分。謂同生一趣。**

卯三、同生

**或有有情，由生同分說名同分。謂同生一生。**

卯四、同類

**或有有情，由類同分說名同分。謂同一種類。**

卯五、同分位等

**或有有情，由分位、體性、容色、形貌、音聲、覆蔽、養命同分說名同分。**

　　由分位體性等者：受用苦樂有多差別，如有尋有伺地說。（陵本四卷六頁280）是名分位。所得自體有四差別，謂由自害，不由他害等，如有尋有伺地說。（陵本五卷七頁344）是名體性。屋宇衣服，是名覆蔽。飲食工巧，是名養命。餘文易知。

卯六、同過失功德2　辰一、標

**或有有情，由過失、功德同分說名同分。**

辰二、釋

**如殺生者望殺生者，廣說乃至諸邪見者望邪見者；離殺生者望離殺生者，乃至正見者望正見者；從預流者乃至阿羅漢、獨覺望預流等，菩薩望菩薩，如來望如來；如是更互說名同分。**

子四、異生性2　丑一、徵

**復次，云何異生性？**

丑二、釋2　寅一、明建立

**謂三界見所斷法種子唯未永害量，名異生性。**

　　三界見所斷法種子等者：薩迦耶等五見，及依諸見起貪、瞋、慢，若相應無明，若於諸諦不共無明，於諦疑等，及往一切惡趣業等，是名見道所斷法。如決擇思所成地中說。（陵本六十六卷十八頁5307）如是三界諸法種子，乃至未為聖道之所永害，於此分位建立名異生性。

寅二、辨差別

**此復略有四種。一、無般涅槃法種姓所攝，二、聲聞種姓之所隨逐，三、獨覺種姓之所隨逐，四、如來種姓之所隨逐。**

子五、和合2　丑一、徵

**復次，云何和合？**

丑二、釋2　寅一、明建立

**謂能生彼彼諸法諸因、諸緣，總略為一，說名和合，即此亦名同事因。**

寅二、辨差別6　卯一、領受和合

**又此差別者，或有領受和合，謂六處緣觸，或色等緣、或作意等緣，或觸緣受。**

　　或有領受和合等者：此中觸為受因，受是自性，故此二種，俱名領受觸。以眼等六處為緣，或以色等六境為緣，或作意等遍行心所為緣，方可得生。又受即以觸為其緣，是名領受和合。

卯二、引生後有和合

**或有引生後有和合，謂無明緣行等，受緣愛，愛緣取，廣說乃至生緣老死。**

卯三、六處住和合

**或有六處住和合，謂四食及命根。**

卯四、工巧處成辦和合

**或有工巧處成辦和合，謂工巧智及彼相應業具、士夫作用。**

卯五、清淨和合

**或有清淨和合，謂十二種無雜集會，即自他圓滿等。**

　　或有清淨和合等者：此中清淨，謂涅槃法。彼和合緣，謂自及他二種圓滿。二圓滿中各復有五，別開為十，如是總別二種、十種，合說名十二種無雜集會。由是釋言，謂自他圓滿等，等取自圓滿中，善得人身，生於聖處，諸根無闕，勝處淨信，離諸業障五差別相；及他圓滿中，諸佛出世，說正法教，法教久住，法住隨轉，他所哀愍五差別相應知。如聲聞地別釋其相。（陵本二十一卷四頁1823）

卯六、世俗和合

**又有世俗和合，謂諸有情依等意樂增上力故，互不相違，無諍無訟，亦不乖離。**

　　謂諸有情依等意樂等者：同一意樂，名等意樂。謂如苾芻具六和敬，易可共住。以此為依，遠離貪等所有擾惱，名不相違。和合方便共為一事，名無諍訟。和同水乳一趣性故，名不乖離。

子六、名句文身3　丑一、明建立3　寅一、名身

**復次，云何名身？謂依諸法自性施設、自相施設。由遍分別，為隨言說，唯建立想，是謂名身。**

寅二、句身

**云何句身？謂即依彼自相施設、所有諸法差別施設，建立功德、過失、雜染、清淨、戲論，是謂句身。**

寅三、文身

**云何文身？謂名身、句身所依止性所有字身，是謂文身。**

　　謂依諸法自性施設等者：此中諸法，通說假實，依彼一一施設自性、自相。由是當知，諸法性相非定有無，唯為隨起言說，想所分別而建立故。此建立想是名之因，依此差別，假立名身。如說諸法略有三相，謂遍計所執相、依他起相、圓成實相，三性亦爾，是故得知諸法性相非定有無。

丑二、顯業用2　寅一、略標

**又於一切所知所詮事中，極略相是文，若中是名，若廣是句。**

寅二、別釋3　卯一、文

**若唯依文，但可了達音韻而已，不能了達所有事義。**

卯二、名

**若依止名，便能了達彼彼諸法自性、自相，亦能了達所有音韻，不能了達所簡擇法深廣差別。**

卯三、句

**若依止句，當知一切皆能了達。**

丑三、辨依處

**又此名句文身，當知依五明處分別建立。所謂內明、因明、聲明、醫方明、世間工巧事業處明。**

子七、流轉2　丑一、徵

**復次，云何流轉？**

丑二、釋2　寅一、明建立

**謂諸行因果相續不斷性，是謂流轉。**

　　諸行因果相續不斷性者：此中諸行通說種現，或說自類為其因果，或復更互為其因果。下說差別，如應當知。

寅二、辨差別2　卯一、略標

**又此流轉差別多種。**

卯二、列釋6　辰一、約種現辨3　巳一、種子流轉

**或有種子流轉，謂有種子不現前諸法。**

　　或有種子流轉等者：此說種子自類相續應知。

巳二、自在勢力流轉

**或有自在勢力流轉，謂被損種子現行諸法。**

　　或有自在勢力流轉等者：此說現行自類相續應知。由奢摩他損伏染汙諸法種子，而得自在，是名被損種子現行諸法。

巳三、種果流轉

**或有種果流轉，謂有種子，種不被損現行諸法。**

　　或有種果流轉等者：此說種果更互相續應知。

辰二、約名色辨2　巳一、名流流轉

**或有名流流轉，謂四非色蘊。**

巳二、色流流轉

**或有色流流轉，謂諸內外十有色處及與法處所攝諸色。**

辰三、約三界辨3　巳一、欲界流流轉

**又有欲界流流轉，謂欲纏諸行。**

巳二、色界流流轉

**又有色界流流轉，謂色纏諸行。**

巳三、無色界流流轉

**又有無色流流轉，謂無色纏諸行。**

辰四、約三受辨2　巳一、舉樂流流轉

**又有樂流流轉，謂樂受及彼所依處。**

　　樂受及彼所依處者：樂品所攝諸根、境界及觸，是名彼所依處。

巳二、例苦流流轉等

**如是苦流流轉、不苦不樂流流轉，當知亦爾。**

辰五、約三性辨3　巳一、善流流轉

**又有善流流轉，謂諸善行。**

巳二、不善流流轉

**又有不善流流轉，謂諸不善行。**

巳三、無記流流轉

**又有無記流流轉，謂諸無記行。**

辰六、約順逆緣起辨2　巳一、順流流轉

**又有順流流轉，謂順緣起。**

巳二、逆流流轉

**又有逆流流轉，謂逆緣起。**

子八、定異2　丑一、徵

**復次，云何定異？**

丑二、釋2　寅一、明建立

**謂無始時來種種因果決定差別無雜亂性，如來出世、若不出世，諸法法爾。**

　　無始時來種種因果等者：因能感果，果酬前因，一切有情世間及器世間，從無始來，種種差別決定無亂。非如來作，亦非餘作，是故說言如來出世、若不出世，諸法法爾。

寅二、辨差別2　卯一、略標

**又此定異差別多種。**

卯二、列釋5　辰一、流轉還滅定異

**或有流轉、還滅定異，謂順逆緣起。**

辰二、一切法定異

**或有一切法定異，謂一切法十二處攝，無過無增。**

辰三、領受定異

**或有領受定異，謂一切受三受所攝，無過無增。**

辰四、住定異

**或有住定異，謂一切內分乃至壽量，一切外分經大劫住。**

辰五、形量定異

**或有形量定異，謂諸有情於彼彼有色生處，所受生身、形量決定，及諸外分四大洲等形量決定。**

子九、相應2　丑一、徵

**復次，云何相應？**

丑二、釋2　寅一、明建立

**謂彼彼諸法為等言說、為等建立、為等開解諸勝方便，是謂相應。**

　　云何相應等者：此中相應，謂諸法義相符不散，由是能為善說諸勝方便。遍於一切能正記別，名等言說。遍於一切能正安立，名等建立。遍於一切能正開示，名等開解。如是差別，皆善說攝。

寅二、辨差別3　卯一、標

**又此相應差別分別有四道理。**

卯二、列

**謂觀待道理、作用道理、因成道理、法爾道理。**

卯三、指

**此諸道理，當知如聲聞地等已廣分別。**

子十、勢速2　丑一、徵

**復次，云何勢速？**

丑二、釋2　寅一、明建立

**謂諸行生滅相應速運轉性，是謂勢速。**

寅二、辨差別2　卯一、略標

**又此勢速差別多種。**

卯二、列釋9　辰一、流轉勢速

**或有諸行流轉勢速，謂諸行生滅性。**

辰二、地行勢速

**或有地行有情輕健勢速，謂人、象、馬等。**

辰三、空行勢速

**或有空行有情勢速，謂諸飛禽、空行藥叉及諸天等。**

辰四、言音勢速

**或有言音勢速，謂詞韻捷利。**

辰五、流潤勢速

**或有流潤勢速，謂江河等迅速流注。**

辰六、燒然勢速

**或有燒然勢速，謂火焚燎，猛焰飈轉。**

辰七、引發勢速

**或有引發勢速，謂放箭、轉丸等。**

辰八、智慧勢速

**或有智慧勢速，謂修觀者簡擇所知迅速慧性。**

辰九、神通勢速

**或有神通勢速，謂大神通者所有運身意勢等速疾神通。**

子十一、次第2　丑一、徵

**復次，云何次第？**

丑二、釋2　寅一、明建立

**謂於各別行相續中，前後次第一一隨轉，是謂次第。**

寅二、辨差別2　卯一、略標

**又此次第差別多種。**

卯二、列釋7　辰一、流轉次第

**或有流轉次第，謂無明緣行，廣說乃至生緣老死。**

辰二、還滅次第

**或有還滅次第，謂無明滅故行滅，乃至生滅故老死滅。**

辰三、在家出家行住次第2　巳一、標

**或有在家、出家行住次第。**

巳二、釋2　午一、在家

**謂陵旦而起，澡飾其身，被帶衣服，修營事業，調暢沐浴，塗飾香鬘，習近食飲，方乃寢息，是在家者行住次第。**

午二、出家2　未一、於所作

**若整衣服，為乞食故入聚落等巡次而行，受如法食，還出安坐，食訖澡手，盪鉢，洗足，入空閑室讀誦經典，如理思惟。晝則宴坐、經行，淨修其心，斷滅諸障；**

　　斷滅諸障者：此中諸障，謂貪欲等五蓋現行，此與悎寤瑜伽能為障故。聲聞地說：經行、宴坐，從順障法淨修其心。其義應知。

**至夜中分，少當寢息；於夜後分，速復還起，整服治身，歸所習業。是出家者行住次第。**

　　歸所習業者：謂夜後分速疾悎寤，還復修習悎寤瑜伽故。

未二、於共住

**或入僧中，隨其長幼修和敬業，敷設床座，次第受籌，分其臥具、處所、利養及營事業。**

辰四、增長次第

**或有增長次第，謂嬰孩、童子等八位次第生起。**

　　嬰孩童子等八位者：此中八位，如意地說。謂處胎位、出生位、嬰孩位、童子位、少年位、中年位、老年位、耄熟位。（陵本二卷十九頁171）此應準知。

辰五、現觀次第

**或有現觀次第，謂於苦等四聖諦中次第現觀。**

辰六、入定次第

**或有入定次第，謂次第入九次第定。**

辰七、修學次第

**或有修學次第，謂增上戒學為依，次生增上心學；增上心學為依，後生增上慧學。**

子十二、時2　丑一、徵

**復次，云何時？**

丑二、釋2　寅一、明建立

**謂由日輪出沒增上力故，安立顯示時節差別；又由諸行生滅增上力故，安立顯示世位差別；總說名時。**

寅二、辨差別

**此時差別復有多種。謂時、年、月、半月、晝夜、剎那、臘縛、牟呼栗多等位，及與過去、未來、現在。**

子十三、數2　丑一、徵

**復次，云何數？**

丑二、釋3　寅一、明建立

**謂安立顯示各別事物計算數量差別，是名為數。**

寅二、辨差別

**此數差別復有多種。謂一數、二數，從此已去皆名多數。**

寅三、顯邊際

**又數邊際名阿僧企耶，自此已去，一切算數所不能轉，是故數之邊際名不可數。**

癸二、廣種子2　子一、徵

**復次，種子云何？**

子二、釋4　丑一、出體性4　寅一、簡非

**非析諸行別有實物名為種子，亦非餘處。**

　　亦非餘處者：謂彼種子唯依諸行而假安立，非離諸行別有實物故。

寅二、顯正2　卯一、出異名

**然即諸行如是種性、如是等生、如是安布，名為種子，亦名為果。**

卯二、顯無雜4　辰一、標

**當知此中，果與種子不相雜亂。**

辰二、徵

**何以故？**

辰三、釋2　巳一、約所望辨

**若望過去諸行，即此名果；若望未來諸行，即此名種子。**

巳二、約分位辨

**如是若時望彼名為種子，非於爾時即名為果；若時望彼名果，非於爾時即名種子。**

辰四、結

**是故當知種子與果不相雜亂。**

寅三、引喻

**譬如穀、麥等物，所有芽、莖、葉等種子，於彼物中磨擣分析，求異種子了不可得，亦非餘處。然諸大種如是種性、如是等生、如是安布，即穀、麥等物能為彼緣，令彼得生，說名種子。**

寅四、合結

**當知此中道理亦爾。**

　　然即諸行如是種性等者：諸有情類，或般涅槃、不般涅槃，當知此由諸行無障、有障差別建立，義如下說，是名諸行如是種性。涅槃種性有三種別，依此建立三乘聖道差別。不般涅槃法者，隨所作業，亦有三界、五趣生果差別，是名諸行如是等生。諸行種子依止安住異熟識中，是名諸行如是安布。即由諸行如是種性、如是等生、如是安布，名為種子，亦名為果。謂若為因，能生諸行，義名種子。若彼種子為行所生，即由是義轉名為果故。

丑二、辨損伏2　寅一、問

**問：前已說損伏染法種子，善法種子損伏云何？**

寅二、答4　卯一、初損伏

**答：若常殷重習善相違諸染汙法，是初損伏。**

卯二、第二損伏

**若執取邪見、多習邪見如諸外道，是第二損伏。**

卯三、第三損伏

**若多修習邪見誹謗，如斷善根者，是第三損伏。**

卯四、第四損伏

**若能永害染法種子，如前已說，是第四損伏。**

　　如前已說是第四損伏者：謂如前說：若聖弟子將入無餘依涅槃界時，所有一切善及無記諸法種子皆被損害，乃至廣說應知。（陵本五十一卷十八頁4131）

丑三、辨差別2　寅一、標列

**復次，若略說一切種子，當知有九種。一、已與果，二、未與果，三、果正現前，四、果不現前，五、軟品，六、中品，七、上品，八、被損伏，九、不被損伏。**

寅二、隨釋3　卯一、已未與果等

**若已與果，此名果正現前；若果正現前，此名已與果。若未與果，此名果不現前；若果不現前，此名未與果。**

卯二、軟中上品

**若住本性，名軟品；若修、若練善不善法未到究竟，名中品；若修、若練已到究竟，名上品。**

卯三、損及不損

**損及不損，如前應知。**

丑四、明安立3　寅一、標說

**復次，我當略說安立種子。**

寅二、徵起

**云何略說安立種子？**

寅三、釋義2　卯一、略辨相4　辰一、出體性

**謂於阿賴耶識中，一切諸法遍計自性妄執習氣，是名安立種子。**

辰二、辨假實

**然此習氣是實物有、是世俗有。**

辰三、明異一

**望彼諸法，不可定說異不異相，猶如真如。**

辰四、顯異名

**即此亦名遍行麤重。**

　　然此習氣是實物有等者：依他起攝，故是實有。性雜染故，是世俗有。此與諸法不可定說異不異相。若定說異，應離諸行餘處別有；若定不異，應無能生所生差別。然皆不爾。猶如真如，為有為滅之所顯故，與有為法其相異故，不可與彼諸法定說異不異相。此中道理，應知亦爾。又此習氣是行苦性，遍行一切若樂受中、若苦受中、若不苦不樂受中，是故亦名遍行麤重。

卯二、釋妨難2　辰一、遍行麤重難2　巳一、問

**問：若此習氣攝一切種子，復名遍行麤重者，諸出世間法從何種子生？若言麤重自性種子為種子生，不應道理。**

巳二、答

**答：諸出世間法從真如所緣緣種子生，非彼習氣積集種子所生。**

　　諸出世間法等者：攝大乘論說：又出世心昔未曾習，故彼熏習決定應無。既無熏習，從何種生？是故應答：從最清淨法界等流正聞熏習種子所生。（攝大乘論一卷十四頁31,136c）此說真如所緣緣義，當知即彼正聞熏習。此能對治阿賴耶識，故說非彼習氣積集種子所生，相相違故。

辰二、建立補特伽羅難2　巳一、問

**問：若非習氣積集種子所生者，何因緣故，建立三種般涅槃法種性差別補特伽羅，及建立不般涅槃法種性補特伽羅？所以者何？一切皆有真如所緣緣故。**

巳二、答2　午一、釋差別3　未一、總標

**答：由有障、無障差別故。**

未二、別辨2　申一、約有無二障種辨2　酉一、有障

**若於通達真如所緣緣中有畢竟障種子者，建立為不般涅槃法種性補特伽羅。**

酉二、無障

**若不爾者，建立為般涅槃法種性補特伽羅。**

申二、約有無智障種辨2　酉一、有障

**若有畢竟所知障種子布在所依，非煩惱障種子者，於彼一分建立聲聞種性補特伽羅，一分建立獨覺種性補特伽羅。**

酉二、無障

**若不爾者，建立如來種性補特伽羅。**

未三、結正

**是故無過。**

午二、顯隨轉2　未一、出轉依

**若出世間諸法生已，即便隨轉，當知由轉依力所任持故。**

未二、釋彼相

**然此轉依與阿賴耶識互相違反，對治阿賴耶識，名無漏界，離諸戲論。**

　　由轉依力所任持故等者：前說：由緣真如境智修習、多修習故，而得轉依。轉依無間，當言已斷阿賴耶識。由此斷故，當言已斷一切雜染。當知轉依，由相違故，能永對治阿賴耶識。（陵本五十一卷十頁4095）此中道理，準彼應知。

**瑜伽師地論科句披尋記卷第五十二**

[^1]: 「為能」，大正、陵本作「能為」。

[^2]: 「持」，披尋記原作「執」。下原文作「持」。

[^3]: 「又」，陵本作「及」。

[^4]: 「愛」，陵本作「受」，披尋記亦作「受」。（卷七原文為：「無布施、無愛養、無祠祀」）。

[^5]: 「愛」，陵本作「受」，披尋記亦作「受」。（卷七原文為：「無布施、無愛養、無祠祀」）。

[^6]: 「隨」，大正作「墮」。

[^7]: 「隨」，大正作「墮」。

[^8]: 「壽」，大正作「盡」。

[^9]: 「生」，大正作「此」。

[^10]: 「離散」，大正作「不離散」。
