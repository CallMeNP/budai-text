# 瑜伽師地論科句披尋記卷第八十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事行擇攝第一之二**

辛三、相行攝2　壬一、頌標列

**復次，嗢柁南曰：**

**　想行愚相眼勝利　九智無癡與勝進**

**　我見差別三相行　法總等品三後廣**

壬二、長行釋10　癸一、想行2　子一、標列

**於諸行中，修無常想行有五種。謂由無常性、無恆性、非久住性、不可保性、變壞法性故。**

子二、隨釋

**此中剎那剎那壞，故無常。自體繫屬有限住壽，故無恆。外事劫後決定無住，故非久住。壽量未滿，容被緣壞，非時而死，故不可保。乃至爾所時住，於其中間不定安樂，故變壞法。**

癸二、愚相2　子一、舉愚相3　丑一、標

**復次，愚夫略有三種愚夫之相。**

丑二、徵

**何等為三？**

丑三、釋2　寅一、舉謂己勝

**謂諸愚夫，於一切行如上所說五無常性不能思惟；於非真實勝劣性中，分別勝劣，稱量自他，謂己為勝。是名第一愚夫之相。**

　　於非真實勝劣性中者：諸行勝劣，唯是相待假立差別，故非真實。

寅二、例謂等劣

**如謂己勝，謂等、謂劣，廣說亦爾。**

子二、例相違

**與此相違，當知智者亦有三種智者之相。**

癸三、眼2　子一、標列

**復次，由二種相，當知聖者慧眼清淨。謂由遠塵及離垢故。**

子二、隨釋2　丑一、約纏及隨眠辨2　寅一、遠塵

**由見所斷諸煩惱纏得離繫故，名為遠塵。**

寅二、離垢

**由彼隨眠得離繫故，說名離垢。**

丑二、約慢及餘煩惱辨2　寅一、遠塵

**又現觀時，有麤我慢隨入作意間無間轉，若遍了知所取、能取、所緣平等，彼即斷滅；彼斷滅故，說名遠塵。**

寅二、離垢

**一切見道所斷煩惱隨眠斷故，說名離垢。**

癸四、勝利3　子一、標

**復次，遠塵離垢，於諸法中得法眼時，當知即得十種勝利。**

子二、徵

**何等為十？**

子三、釋4　丑一、見法等4　寅一、見法

**一者、於四聖諦已善見故，說名見法。**

寅二、得法

**二者、隨獲一種沙門果故，說名得法。**

寅三、知法

**三者、於己**[^1]**所證能自了知：我今已盡所有那落迦、傍生、餓鬼，我證預流，乃至廣說。由如是故，說名知法。**

　　我證預流乃至廣說者：謂證預流無退墮法，及已永盡除其七生、二生、一生所餘後有所生諸行，是名廣說應知。

寅四、遍堅法

**四者、得四證淨，於佛法僧如實知故，名遍堅法。**

丑二、無惑無疑

**五者、於自所證無惑。六者、於他所證無疑。**

丑三、不藉他緣等

**七者、宣說聖諦相應教時，不藉他緣。八者、不觀他面，不看他口，於此正法毗奈耶中，一切他論所不能轉。九者、記別一切所證解脫，都無所畏。**

丑四、隨入聖教

**十者、由二因緣，隨入聖教，謂正世俗及第一義故。**

癸五、九智3　子一、標列

**復次，有九種智，能於諸行遍知、超越。謂諸行流轉智、諸行還滅智、雜染因緣智、清淨因緣智、清淨智，及苦智、集智、滅智、道智。**

子二、隨釋3　丑一、釋九智3　寅一、初二智

**此中諸行流轉智者，略由三種因緣集故，一切行集所有正智。謂喜集故、觸集故、名色集故，隨其所應，若色集、若受等集、若識集。**

　　謂喜集故等者：如下說言：一切行因，略有二種。一、共，二、不共。共因者，謂喜為先因；由此喜故，於彼彼生處障於厭離，滋潤自體。為欲將生所生之處，雖有一切煩惱為因，而於生處生喜者生，非於彼起厭逆想者。又即此喜唯依色說，宿因生已，不待餘因究竟轉故。不共因者，謂順苦、樂、非苦樂觸，望於受等所有心法；無間滅意及俱生名、十種色等，望六種識。由彼雖從先因所生，剎那剎那別待餘因，方得生起。（陵本八十七卷一頁6553）此應準釋。

**即此三種因緣滅故，三種行滅，是名諸行還滅智。**

寅二、次三智

**雜染因緣智、清淨因緣智及清淨智者，謂於愛味、過患、出離，如前應知。**

　　謂於愛味過患出離等者：謂如前說：由三種事、二種相，應當觀察雜染、清淨。云何由三種事，觀察一切雜染、清淨？一者、於諸行中觀察雜染因緣，謂觀彼愛味為愛味故。二者、於諸行中觀察清淨因緣，謂觀彼過患為過患故。三者、於諸行中觀察清淨，謂觀彼出離為出離故。（陵本八十五卷十二頁6456）

寅三、後四智

**四聖諦中苦等四智，如前分別聖諦道理，應知其相。**

　　如前分別聖諦道理者：聲聞地說：由十種行觀察苦諦，能隨悟入苦諦四行。何等為十？一、變異行，二、滅壞行，三、別離行，四、法性行，五、合會行，六、結縛行，七、不可愛行，八、不安隱行，九、無所得行，十、不自在行。如是十行，依證成道理能正觀察。（陵本三十四卷一頁2734）當知此中，初五種行，無常智攝；次三種行，苦智所攝；次一種行，空智所攝；後一種行，無我智攝。如彼廣釋應知。

丑二、釋遍智2　寅一、由諦現觀

**於異生位修前五智，能**[^2]**速證後四聖諦智；由證彼故，能於諸行如實了知。**

寅二、由諦道理

**又若於前諸智有闕，必定不能以諦道理遍知諸行，要當證得方能遍知。**

丑三、釋超越

**若於諦理遍知行智有所闕者，必定不能於上修道，以對治力斷諸煩惱，超一切行。與此相違，乃能超越。**

子三、總結

**是故說言有九種智，能於諸行遍知、超越。**

癸六、無癡2　子一、顯無癡住4　丑一、標

**復次，修觀行者由三處故，於諸行中無愚癡住。**

丑二、徵

**何等為三？**

丑三、列

**一、於過去諸行，如實了知是無常性；二、於現在諸行，如實了知是滅法性；三、於未來諸行，如實了知生滅法性。**

丑四、釋

**彼由如是，於三世行無有愚癡，不染汙心安樂而住，墮在明數。**

子二、辨有癡住2　丑一、例前相違

**與此相違，當知即是有愚癡住，墮無明數。**

丑二、廣其差別2　寅一、舉三煩惱2　卯一、標列

**復有三種煩惱異名，多分說在煩惱品中。一、貪異名，二、瞋異名，三、癡異名。**

卯二、隨釋2　辰一、辨異名3　巳一、貪異名

**貪異名者，亦名為喜，亦名為貪，亦名為顧，亦名為欣，亦名為欲，亦名為昵，亦名為樂，亦名為藏，亦名為護，亦名為著，亦名為希，亦名為耽，亦名為愛，亦名為染，亦名為渴。**

巳二、瞋異名

**瞋異名者，亦名為恚，亦名為憎，亦名為瞋，亦名為忿，亦名為損，亦名不忍，亦名違戾，亦名暴惡，亦名蜇螫，亦名拒對，亦名慘毒**[^3]**，亦名憤發，亦名怒憾，亦名懷慼住，亦名生欻勃。**

巳三、癡異名

**癡異名者，亦名無智，亦名無見，亦名非現觀，亦名惛昧，亦名愚癡，亦名無明，亦名黑闇。**

辰二、指前釋

**如是等名，當知如前攝異門分，多分已辨。**

　　如前攝異門分多分已辨者：攝異門分中黑品異門，廣說貪瞋癡應知。（陵本八十四卷十六頁6400）

寅二、別釋喜貪2　卯一、標當說

**喜、貪差別，我今當說。**

卯二、辨行相6　辰一、約自體境界受辨

**緣依止受所生欣樂，說名為喜；緣生受境所起染著，說名為貪。**

　　緣依止受所生欣樂等者：緣自體受，名依止受。緣境界受，名生受境。如是差別應知。

辰二、約將得已得境辨

**又於將得境生名喜，若於已得境生名貪。**

辰三、約臨受用正受用時辨

**又於已得臨將受用名喜，即於此事正受用時名貪。**

辰四、約能得所得境辨

**又於能得境界方便名喜，即於境界名貪。**

辰五、約後有及現境辨

**又於後有名喜，於現境界名貪。**

辰六、約自他榮利辨

**又於所愛他有情類榮利名喜，於自所得榮利名貪。**

癸七、勝進2　子一、依正修辨2　丑一、總標列

**復次，於諸行中如理修者，有四勝進。謂勝進想略有三種，一、未得為得，二、未會為會，三、未證為證。若為獲得現法樂住，名第四勝進。**

丑二、隨別釋4　寅一、未得為得

**最初能得先所未得預流果故，當知是名未得為得。**

寅二、未會為會

**即此為依，復能契會上學果故，當知是名未會為會。**

寅三、未證為證

**即此為依，復能證得阿羅漢果，於諸惑斷能作證故，當知是名未證為證。**

寅四、為獲現法樂住

**若已證得阿羅漢果，更無未得為得乃至未證為證故，正勤修習；但為現法樂住，正勤修習。**

子二、依自義辨3　丑一、標列

**又依自義，有三勝進想。謂於諸行中厭背想、過患想、實義想。**

丑二、隨釋3　寅一、厭背想3　卯一、標列

**厭背想者，復有四行。謂於諸行思惟如病、如癰、如箭、惱害。**

卯二、隨釋4　辰一、如病

**如病者，謂如有一，因界錯亂所生病苦，修厭背想。**

辰二、如癰

**如癰者，謂如有一，因於先業所生癰苦，修厭背想。**

辰三、如箭

**如箭者，謂如有一，因他怨箭所中之苦，修厭背想。**

辰四、惱害

**惱害者，謂於親財等匱乏中，因自邪計所生諸苦，修厭背想。**

　　於親財等匱乏中等者：謂於親屬有所衰亡，或於財寶有所衰失，或於無病有所衰損，名於親財等匱乏中。起不如理分別，名自邪計。

卯三、總結

**如是名為修觀行者，於諸行中修厭背想。**

寅二、過患想

**過患想者，復有二行。謂於諸行思惟無常及思惟苦。**

寅三、實義想

**實義想者，亦有二行。謂於諸行思惟空性及無我性。**

丑三、結說

**此中先於過患想及實義想正修習已，然後方能住厭背想。當知此中，先說其果，後說其因。**

癸八、我見差別2　子一、辨種類2　丑一、略標

**復次，有四種我見為所依止，能生我慢。**

丑二、別釋2　寅一、釋四我見4　卯一、有分別我見

**一、有分別我見，謂諸外道所起。**

卯二、俱生我見

**二、俱生我見，謂下至禽獸等亦能生起。**

卯三、緣自依止我見

**三、緣自依止我見，謂於各別內身所起。**

卯四、緣他依止我見

**四、緣他依止我見，謂於他身所起。**

寅二、釋生我慢2　卯一、分別我見為依3　辰一、標相

**分別我見為所依止生我慢者，謂由此見觀自、他身，計有實我；由此二種我見為依，發生我慢。**

　　由此二種我見為依者：謂緣自、他依止我見，是名二種我見應知。

辰二、舉喻

**譬如清淨圓鏡面上，質像為依，發生影像；影像為依，於自依止發生劣中勝想。**

辰三、合法

**如是由邪分別故，緣自依止我見為緣，發生緣他依止我見。如依質像，發生影像。又此為緣，發生我慢，方他謂己或勝、或等、或劣。**

卯二、俱生我見為緣2　辰一、簡別

**俱生我見為緣生我慢者，當知譬喻與前差別。如明眼人，臨淨水器自觀眼、耳。**

辰二、例同

**所餘如前，應知其相。**

　　當知譬喻與前差別等者：前說譬喻影像為依，發生我慢。今此不爾，自觀眼、耳，故與前別。發生我慢，如前應知。

子二、出能斷2　丑一、唯依善說

**此一切種薩迦耶見，唯依善說法毗奈耶方能永斷，非餘邪教。如是如來，及眾共知同梵行者、或諸弟子同梵行者，有大恩德。**

丑二、釋名報恩2　寅一、真實報恩

**唯由如是一因緣故，名於大師、或滅度後同梵行者真實報恩。**

　　唯由如是一因緣故等者：謂依善說法毗奈耶，永斷薩迦耶見，唯由如是一因緣故，名於大師等真實報恩。謂佛世尊為我等故，行於無量難行苦行，求得此法。以此為依，證真解脫，是故說名真實報恩。

寅二、隨分報恩

**又由第二，謂若有能即依如是差別句義為利益故，勤修正行，如是亦名隨分報恩，彼所希望未滿足故。**

　　又由第二等者：前說永斷薩迦耶見，是為報恩第一因緣。此說勤修正行，是為報恩第二因緣。此名隨分報恩，於如來所梵行未立，彼所希望未滿足故。修所成地說：謂如正修法隨法行大師，為欲建立正法，方便示現成正等覺，云何令彼正修行轉；故彼修習正法行時，即是法爾供養大師。（陵本二十卷五頁1716）其義應知。

癸九、三行相3　子一、標列

**復次，由三種相諸行滅故，說名無餘依涅槃界。一者、先所生起諸行滅故；二者、自性滅壞諸行滅故；三者、一切煩惱永離繫故。**

子二、隨釋3　丑一、先所生起諸行滅

**先所生起諸行滅者，謂於先世能感後有諸業煩惱之所造作，及由先願之所思求，今所生起諸行永滅。**

丑二、自性滅壞諸行滅

**自性滅壞諸行滅者，謂彼生已任性滅壞，非究竟住諸行永滅。**

丑三、一切煩惱永離繫

**一切煩惱永離繫者，謂諸煩惱無餘斷滅，由今滅故，後不更生。**

子三、結名2　丑一、顯正

**是故由此三相諸行滅故，說名寂滅。非永無相，其相異故。**

丑二、遮非

**若永無相，不可施設說名寂滅。**

　　非永無相其相異故者：諸行滅故，證得寂滅，一切白法之所顯發，故非無相，然與諸行相異。思所成慧地決擇中說：由五相故，建立有為諸法差別。何等為五？一、後際未生故；二、前際已滅故；三、中際自相安住故；四、因緣相續故；五、果相續故。又由五相，建立無為諸法差別。何等為五？謂與上相違，應知即是此中五相。（陵本六十五卷十五頁5198）其義應知。

癸十、法嗢柁南2　子一、明建立2　丑一、標列

**復次，由三解脫門增上力故，當知建立四種法嗢柁南。謂空解脫門、無願解脫門、無相解脫門。**

丑二、配釋3　寅一、無願

**一切行無常、一切行苦者，依無願解脫門，建立第一、第二法嗢柁南。**

寅二、空

**一切法無我者，依空解脫門，建立第三法嗢柁南。**

寅三、無相

**涅槃寂靜者，依無相解脫門，建立第四法嗢柁南。**

子二、辨樂欲2　丑一、總辨四種2　寅一、標列

**復次，當知有二種法嗢柁南增上行欲。一者、勝解俱行欲，二者、意樂俱行欲。**

寅二、隨釋2　卯一、勝解俱行欲

**勝解俱行欲者，由四種法嗢柁南故，於諸行中而生樂欲。**

　　於諸行中而生樂欲者：謂於諸行無常及苦、無我及淨樂欲觀察故。

卯二、意樂俱行欲2　辰一、舉有退2　巳一、標

**又於諸行寂靜生樂欲者，由意樂故，獨處空閑作意思惟。由四種相，於彼寂靜其心退還。**

巳二、列

**一者、於中由見勝利，不趣入故；**

　　由見勝利不趣入者：謂於涅槃寂靜唯見功德勝利，而不樂修隨順正行故。

**二者、不信彼得，不清淨**[^4]**信故；**

　　不信彼得不清淨信者：謂於涅槃不信能得，不於彼理起淨信故。

**三者、於彼所緣不生喜樂，不安住故；四者、於彼而起不樂勝解故。**

辰二、例俱行

**與彼相違，當知即是意樂俱行欲。**

丑二、別廣第三2　寅一、出退還2　卯一、標列二緣

**又由二緣，依止無我勝解之欲，於彼涅槃由驚恐故，其心退還。一、由於此欲不善串習，未到究竟故；二、於作意時，由彼因緣念忘失故。**

　　由彼因緣念忘失者：謂由無我忍欲不善串習為因緣故，令念忘失。

卯二、廣未串習

**又此忍欲未串習故，當爾之時，於諸行中了唯行智其心愚昧，數數思惟：我我爾時當何所在？尋求我行微細俱行障礙而轉。由此緣故，彼作是思：我當不有。不作是念：唯有諸行當來不有。彼由如是隨逐身見為依止故，發生變異隨轉之識，由驚恐故，於彼寂滅其心退還。**

寅二、明對治2　卯一、標列二法

**復次，為斷如是驚恐，有二種法多有所作。一者、於諸有智同梵行所，如實自顯；二者、因善法欲，發解了心及調柔心。**

卯二、別廣二心2　辰一、發解了心2　巳一、標列

**又發如是解了心者聽聞正法，由三種相發生歡喜。一者、由補特伽羅增上故；二者、由法增上故；三者、由自增上故。**

巳二、隨釋3　午一、補特伽羅增上

**補特伽羅增上者，謂由覩見深可讚仰具大威力端嚴大師，及所稱揚善說法者。**

午二、法增上

**法增上者，謂所說法能令出離煩惱業苦，及令信解最上深義。**

午三、自增上

**自增上者，謂有力能於所說法能隨覺悟。**

辰二、發調柔心2　巳一、標列

**又發如是調柔心者，謂有三見。一者、若依彼而轉，二者、若由彼遍知，三者、若應所引發。**

巳二、隨釋2　午一、釋三相3　未一、隨彼而轉

**依彼而轉者，謂於諸諦未得現觀，為得現觀，依彼勝解俱行極善串習正見而轉。**

未二、由彼遍知2　申一、總標舉

**由彼遍知者，謂依隨順現觀正見，於三事執著**[^5]**薩迦耶見，及彼隨眠斷、常兩見所依止性，并所得果能遍了知。**

　　於三事執著薩迦耶見等者：謂於所取、能取及如是取，計我、我所，名於三事執著薩迦耶見，此為斷、常兩見所依止性。薩迦耶見種子隨縛，名彼隨眠。由是為因，生現行纏，名并彼果。

申二、隨難釋2　酉一、釋其三事2　戌一、標列

**言三事者，一、若所取，二、若能取，三、若如是取。**

戌二、隨釋3　亥一、所取

**此何所取？謂五取蘊。**

亥二、能取

**誰能取？謂四取。云何而取？**

亥三、如是取

**謂四識住，隨其次第，如前應知，為二取心之所依處。**

　　隨其次第等者：如前意地決擇中說：有四依取，以為所緣，令識安住。謂識隨色而住，緣色為境。廣說如經。（陵本五十四卷一頁[^6]4282）顯揚釋云：謂識隨色而住、緣色而住、依色而住，如是乃至隨行而住、緣行而住、依行而住。此中隨色而住者，謂執受所依故。緣色而住者，謂取[^7]境界故。依色而住者，謂由麤重故。如是乃至隨行等三。（顯揚論十八卷三頁31,568b）由是當知，此說隨其次第，為二取心之所依處。謂執受所依及取[^8]境界，為所取心之所依處；麤重，為能取心之所依處。

酉二、指我執等

**又即於彼所有諸纏，非理所引緣彼境界薩迦耶見生起執著，及彼隨眠，如前應知。**

　　如前應知者：謂如前說：計我因相，乃至隨眠因相。彼彼差別應知。（陵本八十五卷十九頁6475）

未三、應所引發

**云何應所引發？謂住於彼，而能永斷薩迦耶見三事執著，及彼隨眠，於聖諦智不藉他緣。**

午二、辨位別2　未一、辨3　申一、依彼應所遍知正見轉時

**又若依彼應所遍知正見轉時，於其三處起我執著，及有隨眠。於諸行中，若集、若沒不善知故，於處中行尚不能入，況得出離。**

申二、隨順現觀正見住時

**若隨順現觀正見住時，於三事中，所有我執皆已離繫，猶被隨眠之所繫縛。於諸行中，若集、若沒能善知故，遠離二邊，入處中行。雖未出離，堪能出離。**

申三、已引發聖諦現觀時

**若已引發聖諦現觀，由正見故，於三事中無我執著，遠離隨眠。於處中行先趣入已，後由此故，方得出離。**

未二、結

**當知如是三見轉時，有此差別。**

辛四、速通攝2　壬一、頌標列

**復次，嗢柁南曰：**

**　速通自體智境界　流轉喜足行順流**

**　知斷相想立違糧　師所作等品後廣**

壬二、長行釋10　癸一、速通2　子一、出能得法3　丑一、標列

**為欲證得未得真實究竟解脫，略有三法，能令獲得速疾通慧。一者、智力，二者、不放逸力，三者、數習力。**

　　能令獲得速疾通慧者：謂能獲得漏盡通慧，速令諸漏永盡故。

丑二、隨釋3　寅一、智力

**智力者，謂若住彼，堪能無間永盡諸漏，當知即是有學智見。**

寅二、不放逸力

**不放逸力者，謂已獲得如是智**[^9]**見，即依如是所得之道方便勤修，於心防護惡不善法。**

寅三、數習力

**數習力者，謂即依此方便勤修，常作常轉。終不謂我為於今日得盡諸漏，心解脫耶？為於來日？為於後日？由此邪思令心厭倦。無厭倦已，便無怯畏；無怯畏已，不捨加行能盡諸漏。**

丑三、別廣2　寅一、智見差別2　卯一、問

**問：智、見何差別？**

卯二、答9　辰一、約三世辨

**答：若照過去及以未來非現見境，此慧名智；照現在境，此慧名見。**

辰二、約二取辨

**又所取為緣，此慧名智；能取為緣，此慧名見。**

辰三、約三慧辨

**又聞思所成，此慧名智；修所成者，此慧名見。**

辰四、約斷證辨

**又能斷煩惱，此慧名見；煩惱斷已能證解脫，此慧名智。**

辰五、約二相辨

**又緣自相境，此慧名智；緣共相境，此慧名見。**

辰六、約假實辨

**又由假施設，遍於彼彼內外行中，或立為我，或立有情、天、龍、藥叉、健達縛、阿素洛、揭路荼**[^10]**、緊捺洛、牟呼洛伽等，或立軍林及舍山等，以如是等世俗理行緣所知境，此慧名智；若能取於自相、共相，此慧名見。**

辰七、約尋伺辨

**又尋求諸法，此慧名智；既尋求已，伺察諸法，此慧名見。**

辰八、約無分別有分別辨

**又緣無分別影像為境，此慧名智；緣有分別影像為境，此慧名見。**

辰九、約有色無色辨

**又有色爾焰影像為緣，此慧名見；無色爾焰影像為緣，此慧名智。**

寅二、方便修事2　卯一、別辨2　辰一、標列

**彼由如是若智、若見為所依止方便修時，復更勤修四善巧事。一、觀察事，二、捨取事，三、出受事，四、方便事。**

辰二、隨釋4　巳一、觀察事

**觀察事者，謂四念住。為欲對治四顛倒故，如實遍知一切境故。**

巳二、捨取事

**捨取事者，謂四正斷。為欲斷除不善法故，及為修集諸善法故。**

巳三、出受事

**出受事者，謂四神足。依四靜慮，次第超出始從憂根乃至樂故。**

　　依四靜慮等者：謂初靜慮出離憂根，第二靜慮出離苦根，第三靜慮出離喜根，第四靜慮出離樂根。如三摩呬多地說。（陵本十一卷十頁880）

巳四、方便事

**方便事者，謂諸根、力、覺支、道支。當知即是能斷見、修所斷煩惱正方便故。**

卯二、略攝2　辰一、標

**如是勤修善巧事者，當知有四種所依、能依義。**

辰二、釋2　巳一、所依義

**所依義者，謂觀行者正勤修習。**

巳二、能依義2　午一、略標相

**能依義者，謂成就學諸無漏法，而未清淨，餘無明\[穀-禾+卵\]所纏裹故。**

　　四種所依能依義者：謂依四善巧事正勤修習，成就學法，義各差別，由是說有四種所依、能依義。

午二、廣應修2　未一、由清淨道

**又彼諸法，由清淨道後方清淨。此清淨道，當知復有四種差別。一者、習近正法，正審靜慮；二者、親事善友；三者、以尸羅、根護、少欲等法熏練其心，四者；獨處空閑，用奢摩他、毗鉢舍那勝正安樂以為翼從。**

未二、證得清淨

**又清淨者，謂即依彼清淨行道多修習故，令有學法破無明\[穀-禾+卵\]，趣無學地。**

子二、略攝漸次

**又為得真實究竟解脫，當知略有五種漸次。一者、先集資糧以為依止。二者、以此為依，修奢摩他、毗鉢舍那。三者、以此為依，具諦現觀涅槃勝解。四者、以此為依，於劣少證不生喜足，亦不安住，於可厭法深生厭患。五者、以此為依，證得最後金剛喻定相應學心。**

癸二、自體2　子一、出無常2　丑一、標五因緣

**復次，由五因緣，當知一切自體諸行皆悉無常。**

丑二、別釋其相4　寅一、第一因緣

**謂一切自體壽量有限。假使有人，欲自祈驗：我今以手執持泥團、或牛糞團，能經幾時？作是願已，隨取彼團，是人爾時任情所欲，能執不捨，乃至於後欲棄即棄，欲持即持。非如所受必死之身，至壽盡際，尚不能遂己之所欲，延一剎那，況乎久住。**

寅二、第二第三因緣

**又一切自體因所生故，彼因作故，是無常故。**

　　因所生故等者：自體果相，名因所生。自體因相，名彼因作。有因果法，故是無常。此中總說第二、第三因緣，如次別配應知。

寅三、第四因緣

**又有自體廣大興盛終歸磨滅而可得故。謂在色界、欲界，天、人、大梵、帝釋、轉輪王等。**

寅四、第五因緣

**又由無倒阿笈摩故。謂佛世尊，於諸自體無常法性，現見現證而宣說故。**

子二、廣圓滿2　丑一、出差別3　寅一、標

**復有三種諸受欲者圓滿差別，由是因緣，諸受欲者恆常戲論。**

寅二、徵

**何等為三？**

寅三、列

**一、資產圓滿，二、自體圓滿，三、廣大殊勝有情供養圓滿。**

丑二、釋得緣

**當知復有三種因緣，能得如是圓滿差別。謂施、戒、調伏諸根俱行，及欲界慈修所得果。慈為先導，慈為因處，於諸有情損害寂靜行相轉故。**

　　當知復有三種因緣等者：謂施能得資產圓滿，是為第一因緣。戒及調伏諸根俱行，能得自體圓滿，是為第二因緣。欲界慈修，能得廣大殊勝有情供養圓滿，是為第三因緣。言欲界慈修者，謂慈無量定應知。

癸三、智境界2　子一、智差別

**復次，當知於所知事，有七種如實通達智行。一、已得智，二、未得智，三、無顛倒智，四、是處非有知非有智，五、是處所餘知不空智，六、苦不淨智，七、速滅壞智。**

　　有七種如實通達智行等者：無漏後得智，名已得智。無漏加行智，名未得智。無漏正智，名無顛倒智。於有知有，名是處所餘知不空智。餘文易知。

子二、彼境界3　丑一、標

**又由十五種相覺了諸行，能速斷滅一切行愚。**

丑二、徵

**何等十五？**

丑三、釋2　寅一、辨5　卯一、於色蘊

**謂水界所生故，無我似我而顯現故，不住隨欲而造作故，覺了諸色猶如聚沫。**

　　不住隨欲而造作者：謂速增減應知。

卯二、於受蘊

**三和合生相似法故，如雲地雨和合方便，覺了諸受喻若浮泡。**

卯三、於想蘊

**於所知境能顯、能燒、能使迷亂相似法故，覺了諸想同於陽焰。**

卯四、於行蘊

**薩迦耶見根本斷故，多品自體因差別故，剎那量後時無暫停相似法故，覺了諸行譬芭蕉柱。**

　　多品自體因差別故者：義顯作者、受者我等差別應知。

卯五、於識蘊

**有取之識，依四識住，發起種種自體隨轉相似法故，覺了諸識方於幻事。**

寅二、指

**此廣分別，如前攝異門分應知。**

　　如前攝異門分應知者：攝異門分說：色如聚沫，受喻浮泡，想同陽焰，行類芭蕉，識如幻事。（陵本八十四卷九頁6377）如彼廣分別義應知。

癸四、流轉2　子一、出二世間3　丑一、標列

**復次，有二世間，攝一切行。一、有情世間，二、器世間。**

丑二、釋相

**有情世間名種類生死，器世間名器生死。**

丑三、料簡2　寅一、標不同分

**種類生死不同其餘生死法故，望器生死，當知略有五不同分。**

寅二、釋其差別5　卯一、因不同分

**謂器生死共因所生，種類生死但由不共，是名第一因不同分。**

卯二、時不同分

**又器生死，於無始終前後際斷；種類生死，於無始終相續流轉，常無斷絕；是名第二時不同分。**

卯三、治不同分

**又器生死或火水風之所斷壞，種類生死則不如是，是名第三治不同分。**

卯四、斷不同分

**又器生死因無永斷，種類生死則不如是，是名第四斷不同分。**

卯五、續不同分

**又器生死斷而復續，種類生死斷已無續，是名第五續不同分。**

子二、廣初世間2　丑一、流轉相2　寅一、標列

**又於生死，由五種相，一切愚夫流轉不息。一、由愛因故；二、由愛果故；三、由愛自性故；四、由因展轉故；五、即因展轉依止前際無窮盡故。**

寅二、隨釋4　卯一、愛因

**此中無明，是名愛因。**

卯二、愛果2　辰一、總標

**能往善趣、惡趣諸業，是名愛果。**

辰二、別辨

**由往善趣業故，愛結所繫，愚夫自然樂往。由往惡趣業故，愛鎖所縶，愚夫雖不欲往，彊逼令去。**

卯三、愛自性4　辰一、標列三

**愛自性者，略有三種。一、後有愛，二、喜貪俱行愛，三、彼彼喜樂愛。**

辰二、略攝二

**如是三愛，略攝為二。一者、有愛，二者、境愛。**

辰三、別釋相3　巳一、後有愛

**後有愛者，是名有愛。**

巳二、喜貪俱行愛

**喜貪俱行愛者，謂於將得現前境界，及於已得未受用境，并於現前正受用境所有貪愛。**

巳三、彼彼喜樂愛

**彼彼喜樂愛者，謂於未來所希求境所有貪愛。**

辰四、釋異名2　巳一、愛結繫愛鎖縶

**當知此中，由喜貪俱行愛故，名愛結繫；由後有愛及彼彼喜樂愛故，名愛鎖縶**[^11]**。**

巳二、馳走流轉

**若於彼事愛結所繫，名為馳走；若於彼事愛鎖所縶**[^12]**，名為流轉。**

卯四、因展轉及無窮盡

**又於長世因展轉來諸行相續，前際難知，後無窮盡。**

丑二、繫縛相2　寅一、標列

**由是五相，流轉愚夫，當知復由五相所縛。一、於彼處縛，二、由彼而縛，三、正是能縛，四、依彼故縛，五、有所領受。**

寅二、隨釋5　卯一、於彼處縛2　辰一、由業

**於彼處縛者，謂由能往善趣業故，於善趣柱而繫縛之；或由能往惡趣業故，於惡趣橛**[^13]**而繫縛之。**

辰二、由愛

**又由喜貪俱行愛故，於自事柱而繫縛之；由彼彼喜樂愛及後有愛故，於自事橛**[^14]**而繫縛之。**

卯二、由彼而縛

**由彼而縛者，謂愚夫異生為無明縛。**

卯三、正是能縛

**正是能縛者，謂自同類於苦無厭相似法故。**

　　謂自同類等者：分別緣起初勝法門經說：謂有一類，愚於現在已得自體，於六觸處為緣生受便起味著；由味著故，希求當來如是類受。由是當知，此說同類，謂於彼受。由是為緣，不於行苦生厭離想，是名於苦無厭。前後相似相續而轉，名相似法。

卯四、依彼故縛

**依彼故縛者，謂依後蘊而被縛故。**

　　謂依後蘊而被縛故者：此中後蘊，謂後有蘊。業因所生，故被彼縛。

卯五、有所領受

**有所領受者，謂領受彼生等眾苦。**

癸五、喜足3　子一、出差別2　丑一、略標列

**復次，愚夫異生於有漏事有四喜足，當知多分是諸外道。何等為四？一、於人身喜足，二、於欲界天身喜足，三、於生梵世喜足，四、於道**[^15]**邊際有頂喜足。**

丑二、配釋相

**愚夫於彼，隨其次第，若趨、若住、若坐、若臥。**

子二、廣所行2　丑一、五種3　寅一、標列

**復有五種一切愚夫愛所行路。一者、後有，二者、未來所求境界，三者、將得現前境界，四者、已得所有境界，五者、現前受用境界。**

寅二、配屬

**當知於彼，如其次第，趨等差別。**

寅三、明攝

**應知此中，趨**[^16]**有二種。一、於後有，二、於未來所求境界。**

丑二、四種3　寅一、略標列

**復有四種愛所行路。一者、意業希求境界；二者、身語二業；三者、獲得；四者、於所得中，隨其所欲若轉、若習。**

　　三者獲得等者：此中第三，謂於已得所有境界。第四，謂於現前受用境界。即於此中，喜貪俱行展轉增上，是名若轉、若習。

寅二、隨難釋

**此是發業愛所行路。**

寅三、配差別2　卯一、舉趨等

**若求境界，或復諸有，當知於彼四種行路，如其次第，趨等差別。**

卯二、例說餘

**如說趨等，於餘所說諸有漏事所有喜足、愛所行路，喜樂、戲論、染著、耽湎四處差別，如其次第，當知亦爾。**

子三、辨行果2　丑一、出差別2　寅一、標列

**復有二種遊愛行路果相差別。一、心差別，二、身差別。**

寅二、隨釋2　卯一、廣種類2　辰一、心差別2　巳一、標列

**心差別者，復有二種。一、品類差別，二、雜染差別。**

巳二、隨釋2　午一、品類差別

**品類差別者，謂由自性故、所依故、所緣故、助伴故。**

午二、雜染差別

**雜染差別者，謂由貪瞋癡等所有煩惱及隨煩惱。**

辰二、身差別

**身差別者，亦有二種。一、種種身差別故；二、一種身差別故。**

　　身差別者亦有二種等者：梵世已下，身形異類，名種種身差別。第二靜慮已上一切諸天，身光等照，名一種身差別。義如聞所成地說應知。（陵本十四卷二十三頁1267）

卯二、攝應修

**當知此中，心之所有雜染差別，能為二種身差別因。為斷彼故，諸修行者，應以無倒數數作意勤修觀行。**

丑二、明彼因2　寅一、標列

**復由四種因差別故，令果差別。謂若於此差別，若由此差別，若即此差別，若如此差別。**

寅二、隨釋4　卯一、於此差別

**於此差別者，謂於善趣、惡趣所有差別。**

卯二、由此差別

**由此差別者，謂由貪瞋癡所染汙心，令彼差別。**

卯三、即此差別

**即此差別者，謂五種行所攝受身種種差別。**

卯四、如此差別

**如此差別者，謂於諸行流轉雜染、清淨因緣，及清淨體不如實知，生喜樂等及趨走等種種差別。**

癸六、行順流2　子一、正辨順流2　丑一、標列

**復次，不能了達諸行無常，薩迦耶見為所依止，順流而行諸愚夫類，由五種相，當知順流而被漂溺。謂若於此漂溺，若由此漂溺，若依此漂溺，若如此漂溺，若漂溺時諸所有相。**

丑二、隨釋5　寅一、於此漂溺

**於此漂溺者，謂於善趣、惡趣而被漂溺。如從兩岸彼此往來，俱被漂溺。**

寅二、由此漂溺2　卯一、標由愛

**由此漂溺者，謂由愛河浸淫之性之所漂溺。**

卯二、廣愛相

**當知此愛有五種相。一、由**[^17]**諸境界趣下分故；二、微細隨行難覺了故；三、於諸境界難迴轉故；四、乃至有頂，一切廣大種種諸行所隨逐故；五、不寂靜相亂身心故。**

　　當知此愛有五種相等者：初約境界愛說，順趣欲界，名趣下分。次約自體愛說，與身俱生，行相難了，故言微細。餘文易知。

寅三、依此漂溺

**依此漂溺者，謂依色等五種諸行而被漂溺。即於善趣、惡趣兩岸，有五種行品類差別，數數攀緣，順流漂溺。**

寅四、如此漂溺

**如此漂溺者，云何漂溺？謂於諸行如前所說流轉等事，隨其次第不如實知，或計為我及我所故。**

　　如前所說流轉等事等者：謂如前說：諸行流轉雜染、清淨因緣，及清淨體不如實知故。又如前說：愛味當知即是雜染因緣，過患即是清淨因緣，出離即清淨體。於諸行中不正觀察，是故不如實知。

寅五、漂溺時相

**於漂溺時所有相者，謂彼如是被漂溺時，雖寶愛身欲使長久，由自性滅不能令住。**

子二、兼顯逆流2　丑一、例前相違

**如為漂溺，與此相違，當知即是逆流行者。**

丑二、出聰慧相3　寅一、標

**又聰慧者有十種相，當知具攝諸聰慧相。**

寅二、列

**謂成就俱生慧故。又成就方便聞思修所成慧故。又成就心**[^18]**無動搖故，善思所思、善說所說、善作所作。**

　　又成就心無動搖故者：由諸定地名無動處，是故此說心無動搖。

**又能自依己所有性，未嘗為命依附於他。**

　　未嘗為命依附於他者：此說聖慧命者受用正法，以無上慧命清淨自活。非如外有欲者受用欲塵，而從他所非法希求所有衣服、飲食、臥具、病緣醫藥諸資生具。由是說言未嘗為命依附於他。

**又有所求無不安樂。又有所求能依正行，皆悉以法，不以非法。又自所宜資產眾具，能正防守，不令散失。又觀過患而受用之。又於病緣所有醫藥，觀察思擇，然後服行。又能善避非時死緣。**

寅三、結

**如是十種聰慧者相，當知具攝諸聰慧相。**

癸七、知斷相2　子一、知斷差別2　丑一、標

**復次，於諸行中，依無我理知者、斷者，當知略由三相差別。**

丑二、釋3　寅一、第一差別相2　卯一、辨2　辰一、舉未斷

**謂於諸行能遍了知，薩迦耶見而未斷者，彼於諸行忘念之行多分現行，少不忘念。**

辰二、例永斷

**薩迦耶見已永斷者，當知其相與彼相違。**

卯二、結

**是名第一差別之相。**

寅二、第二差別相2　卯一、辨2　辰一、舉未斷3　巳一、令心流漏

**又於諸行雖遍了知，薩迦耶見而未斷者，於諸廣大可愛事中多生喜樂，於諸下劣不可愛境多生憂苦。**

巳二、令失正念

**彼二境界現在前時，無縱逸者尚自不能繫守正念，況縱逸者。**

巳三、令不正知

**彼於爾時，薩迦耶見纏繞其心，由彼令心不能解了。**

辰二、例永斷

**薩迦耶見已永斷者，當知其相與彼相違。**

卯二、結

**是名第二差別之相。**

寅三、第三差別相2　卯一、辨2　辰一、舉未斷

**又於諸行薩迦耶見未永斷者，未能於內一切行中，現前安立離有情想，如於草木葉等外事。**

辰二、例永斷

**薩迦耶見已永斷者，當知其相與彼相違。**

卯二、結

**是名第三差別之相。**

子二、已斷勝利

**如是已斷薩迦耶見，有此三種差別之相，當知復有三種勝利。一者、永斷能感後有一切煩惱。二者、依彼不久獲得速能積集彼對治道。**

　　依彼不久獲得速能積集彼對治道者：謂入諦現觀已，修習如所得道故。

**三者、既作自義利已，即依彼道，方便勤修現法樂住，由此獲得極安樂住。**

癸八、想4　子一、標

**復次，由四差別，當知修習一切種行無常苦想。**

子二、徵

**何等為四？**

子三、列

**一、果差別故；二、自性差別故；三、品類差別故；四、方便差別故。**

子四、釋4　丑一、果差別2　寅一、由惑斷別2　卯一、總標

**果差別者，謂修此想能遣一切欲貪、色貪，及無色貪、掉、慢、無明。**

卯二、別顯

**當知此中，顯示三種本煩惱斷，及顯三種隨煩惱斷。欲貪煩惱，掉為助伴；色貪煩惱，慢為助伴；無色貪惑，無明為伴。**

寅二、由結盡別

**復有差別。謂於此中，顯示下分上分結盡。**

丑二、自性差別3　寅一、親近修習多修習2　卯一、約三慧辨

**自性差別者，謂於此中，由正修習聞所成慧，說名親近；由正修習思所成慧，能入修故，說名修習；由正修習修所成慧，名多修習。**

卯二、約作意辨

**又由修習了相作意，故名親近；唯除加行究竟作意，由正修習諸餘作意，故名修習；修習加行究竟作意，名多修習。是名第二三種差別。**

寅二、為乘為事為隨建立

**又由所依、所緣、作意，隨其次第，當知是名為乘、為事、為隨建立。**

　　為乘為事者：五識身相應地說：應觀五識所依，如往餘方者所乘。所緣，如所為事。（陵本一卷九頁33）此應準釋。

寅三、純熟善受及與善發

**又由長時串修習故，說名純熟；數數無倒修方便故，說名善受及與善發。**

丑三、品類差別2　寅一、約修果辨

**品類差別者，謂修如是無常想時，速能永拔一切隨眠，棄捨下地一切善法，攝受上地一切善法。**

寅二、約譬喻差別辨5　卯一、象跡喻攝

**於餘一切不淨想等最高廣性能善任持，遍行一切。**

　　於餘一切不淨想等最高廣性等者：攝異門分說：象跡者，謂於不淨等想，為第一故，所緣廣大故。（陵本八十三卷二十頁6340）由是此說無常能善任持，遍行一切。

卯二、臺閣喻攝

**猶如觀察所取之事，即如是觀能取之事，彼相解脫能得無漏無常之想。**

卯三、流注喻攝

**若有漏想、若無漏想，如是一切，皆於涅槃善能隨順、趣向、臨入。**

卯四、日出喻攝

**皆能對治無明大闇，一切永斷；永斷彼故，清淨鮮白。**

卯五、輪王喻攝

**諸無學想，皆由一切無漏學想增上故得。**

丑四、方便差別

**方便差別者，謂獨處空閑，以無顛倒數數作意，觀察諸行無常之性。由無常想，住無我想。於見道中，既住無漏無我想已，於上修道，由有學想永害我慢，隨得涅槃二種皆具。**

　　隨得涅槃二種皆具者：聲聞地說：諸阿羅漢，住有餘依般涅槃界，度生死海，已到彼岸，亦名住持最後有身。先業煩惱所引諸蘊自然滅故，餘取無故，不相續故，於無餘依般涅槃界而般涅槃。（陵本三十四卷二十五頁2812）此應準釋。

癸九、立違糧2　子一、出違逆2　丑一、五違糧法2　寅一、標

**復次，為住涅槃，仍未積集善資糧者，略有五種違資糧法。**

寅二、列

**一者、憶念往昔笑戲歡娛承奉等事，因發思慕俱行作意，生愁歎等。二者、由彼種種為依，於所領受究竟法中，多生忘念，令於諸法不能顯了。三者、所食或過、或少，由此令身沈重羸劣，於諸梵行不樂修行。四者、喜眠，不串習斷，便為上品睡眠所纏。五者、親近猥雜而住，遠離諦思正法加行。**

丑二、五順彼法2　寅一、標

**如是五種違資糧法，復有五種隨順彼法。**

寅二、列

**一者、於二離欲，猶未能離隨一種欲。謂於諸纏遠分離欲勤修善品，及於隨眠永害離欲得正對治。**

　　於二離欲者：由世間道及出世道二差別故，而得離欲，名二離欲。如下自釋，勤修善品、得正對治，如次配釋世出世間二種離欲應知。

**二者、不護根門。三者、食不知量。四者、初夜後夜不能勤修勉勵警覺。五者、不能觀察善法究竟。**

子二、明隨順2　丑一、例前相違

**與上相違，當知是名順資糧法，及能隨順彼隨順法。**

丑二、明師制立3　寅一、標

**又諸聲聞，修行如是順資糧法及彼因緣，於其中間求涅槃時，大師為彼制立五種正道言教。**

寅二、釋2　卯一、住時攝2　辰一、別辨3　巳一、如所觀察得無惑疑

**一者、由依觀察如所聞法，遍於一切諸行無常、諸法無我、涅槃寂靜，且以世間作意而得無惑無疑。**

巳二、不著三事不正尋思

**二者、即於住時，不著三事不正尋思。何等三事？一者、資命眾具；二者、他損害相；三者、或他毀罵，或隨有一非愛現行同梵行者不同分法。**

　　或隨有一非愛現行等者：謂於六種可樂、可愛、可重、無違諍法，隨一違越應知。

巳三、由依聞思生正見等

**三者、教授為先，由依他音、如理作意，能生正見，能斷邪見。**

辰二、總結

**當知此三是名住時正道言教。**

卯二、行時攝2　辰一、標

**復有二種於彼行時正道言教。**

辰二、釋2　巳一、第一言教

**謂諸有智同梵行者，為彼宣說處非處時，不生忿怒；又由麤弊資命眾具，若得不得，及由戒等所有災害，心不熱惱；是名第一。**

巳二、第二言教

**於得所勝利養恭敬，心不悒然，是名第二。**

寅三、結

**彼由如是住時、行時，能正修行涅槃妙道，由此不久當得涅槃，終無毀失。**

癸十、師所作等2　子一、標列五事

**復次，大師於諸聲聞，略有五種師所作事。一者、正折伏，二者、正攝受，三者、正訶責，四者、正說雜染，五者、正說清淨。**

子二、別廣品類5　丑一、正折伏攝2　寅一、由記別

**復次，由二因緣，於諸諍事違越聲聞，覆相記別彼所諍事。一、擾亂增廣故；二、與律相應故。**

　　於諸諍事違越聲聞等者：聲聞諍事，略有四種。一者、他舉諍事，二者、互疑諍事，三者、自舉諍事，四者、互舉諍事。如下調伏事說。（陵本九十九卷二十四頁7467）如是諍事違越學處，由是說言違越聲聞。若除滅已，不應重舉前所犯事。今此不爾，由二因緣，重舉所犯，是名覆相記別彼所諍事。

寅二、由驅擯

**復次，由七因緣，大師驅擯諸聲聞眾。一者、見一切種皆行邪行故；二者、見彼多分故；三者、由彼眾首上座阿遮利耶、鄔波柁耶方便故；四者、不堪共住故；五者、被驅擯故；六者、避現前過故；七者、令不生起未來過故。**

丑二、正攝受攝7　寅一、入於聚落乞食

**復次，由十因緣，如來入於聚落乞食。一者、當顯杜多功德故。二者、為欲引彼一分令入乞食故。三者、為欲以同事行攝彼一分故。四者、為與未來眾生作大照明故，乃至令彼暫起觸證故。**

　　令彼暫起觸證等者：謂令現在眾生現見如來，入於聚落乞食故。

**五者、為欲引彼麤弊勝解諸外道故。六者、為彼承聲起謗，故現妙色寂靜威儀，令其驚歎，心生歸向故。七者、為彼處中眾生，以其少功而樹多福故。八者、為令壞信放逸深生恥愧，雖用小功而獲大福故。如為放逸者，懈怠者亦然。九者、為彼盲聾、顛**[^19]**狂、心亂眾生種種災害，皆令靜息故。十者、為令無量無邊廣大威德天、龍、藥叉、健達縛、阿素洛、揭路荼**[^20]**、緊捺洛、牟呼洛伽等，隨從如來至所入家，深生羨仰，勤加賓衛，不為惱害故。**

寅二、入於寂靜天住

**復次，由八因緣，如來入於寂靜天住。一者、為引樂雜住者令入遠離故。二者、為欲以同事行攝遠離者故。三者、自受現法樂住故。四者、為與大族諸天示同集會故。五者、為以佛眼觀察十方世界，現大神化，隨其所應，作饒益事故。六者、為令諸聲聞眾，於見如來深生渴仰故。七者、為顯諸大聲聞，於所略說善能悟入故。八者、勸捨樂著戲論，制作言詞故。**

寅三、攝受諸聲聞眾

**復次，由五種相，大師攝受諸聲聞眾。一、以法故；二、以財故；三、與依止故；四、初攝受故；五、擯攝受故。**

寅四、釋梵天等往如來所

**復次，由七因緣，釋梵天等往如來所。一、為供養如來故；二、為聽聞正法故；三、為決所生疑故；四、為順他，而為翼從故；五、為愍他，欲為饒益故；六、由愛重如來聖教故；七、知如來起世俗心，欲令赴會故。**

寅五、初新者性及起惡作

**復次，由五種相，當知一切初新者性。一、由晚出家故；二、由幼出家故；三、由少出家故；四、由勞策出家故；五、由受具出家故。復次，由三種相，生起惡作。一、違越所學增上故；二、誓受法律增上故；三、棄捨居家增上故。**

寅六、為諸聲聞說法現相

**復次，如來將欲為諸聲聞宣說正法，現四種相。一者、從極下座**[^21]**安詳而起，昇極高座儼然而坐；二者、安住隨順說法威儀；三者、發謦欬音，示將說法；四者、面目顧視，如龍象王。**

寅七、犯戒慚羞往大師所

**復次，犯戒聲聞當於三處安住慚羞，往大師所。一者、深知己**[^22]**犯為增上處；二者、師事失儀為增上處；三者、由事乖則，當以方便調順威儀，往大師所為增上處。**

丑三、正訶責攝

**復次，由三種相，應正訶責犯戒聲聞。一曰：汝期鄙劣活命。二曰：汝意樂不清淨。三曰：汝以活命意樂行非法行。**

丑四、正說雜染攝3　寅一、由六相2　卯一、標列

**復次，於善說法毗奈耶中，略由六相，當知遍攝一切邪行。一者、現行過失故；二者、意樂過失故；三者、加行過失故；四者、智慧過失故；五者、尋思過失故；六者、依止過失故。**

卯二、隨釋6　辰一、現行過失

**現行過失者，謂由貪纏故染，瞋纏故憎；既懷猛利貪瞋等故，遂無羞恥；無羞恥故，住惡不捨。**

辰二、意樂過失

**意樂過失者，謂於染者邊，此貪意樂最為下劣；如是於憎者邊，此瞋意樂最為下劣。**

辰三、加行過失

**加行過失者，謂或有不發精進，或有精進慢緩。**

辰四、智慧過失

**智慧過失者，謂或於聞思所成慧中，忘失正念，多住愚癡；於修所成，心不寂定。**

辰五、尋思過失

**尋思過失者，謂於隨順居家所有惡不善覺，多分尋思，於正法律其心錯亂。**

辰六、依止過失

**依止過失者，謂彼依止於其往昔不修集因；由不修集因故，成就自性微褊小信，成就自性修住小戒，成就自性住守小念，成就自性俱生小慧。**

寅二、由四相2　卯一、略標列

**復次，由四種相，能令彼人雖入聖教，而行邪行。一、由微劣不淨意樂故；二、由伺求聖教瑕隙，為正法賊故；三、由專為飲食、衣服活命因緣故；四、由怖畏王、賊、債主所加迫切故。**

卯二、明過患

**若行如是諸邪行者，便於二事有所稽留。一者、失壞在家自義稽留；二者、失壞出家自義稽留。**

　　便於二事有所稽留等者：當知此中，由初二相，失壞在家自義稽留；由後二相，失壞出家自義稽留。可愛無罪，名之為義。依戒律儀能引自義，是故說有在家、出家差別。

寅三、彼因緣3　卯一、略標列

**復次，如是邪行有二因緣。謂於三事不正尋思，及彼前行諸不正想。**

卯二、指三事

**其三事者，如前應知。**

卯三、釋因緣

**於彼發起諸不正想，隨取相好，自斯已後，於其隨法多隨尋思、多隨伺察。**

　　如前應知者：前說：何等三事？一者、資命眾具；二者、他損害相；三者、或他毀罵，或隨有一非愛現行同梵行者不同分法。如彼應知。

丑五、正說清淨攝2　寅一、標列對治

**復次，為斷如是邪行因緣，當知亦有二種對治。一者、為斷不正尋思，以無顛倒數數二行，於諸念住善住其心。**

　　以無顛倒數數二行者：此中二行，謂奢摩他、毗鉢舍那應知。

**二者、為斷諸不正想，修習無相心三摩地。**

寅二、料簡修相2　卯一、總標簡

**此修對治，要由於彼修對治中猛利樂欲，方得成辦，非彼樂欲不猛利者。**

卯二、廣猛利2　辰一、標列二緣

**此猛利欲由二緣生，謂此對治有大果故，不共一切諸外道故。**

辰二、別釋其相2　巳一、有大果

**有大果者，謂修習時，便能剋證無相心定，及住二界妙甘露門。所謂斷界及無欲界，若有餘依及無餘依。安住此者近二涅槃，未於今時一切皆得。**

　　所謂斷界及無欲界等者：前說：見道所斷諸行斷故，名為斷界。修道所斷諸行斷故，名無欲界。即此唯有餘依故，名有餘依涅槃界。此依滅故，名為滅界，亦名無餘依涅槃界。（陵本八十五卷十頁6446）此應準釋。謂有餘依及無餘依，皆無欲界之所攝故，依此建立二界妙甘露門。攝異門分說：甘露者，謂生老病死皆永盡故。（陵本八十三卷二十一頁6345）斷界及無欲界為依，能證此果，說之為門。

巳二、不共他3　午一、標

**言不共者，謂無相定唯內法有，諸外道無。**

午二、徵

**何以故？**

午三、釋2　未一、諸外道無

**由彼外道，若有所得，即便增益不如量觀；若無所得，即妄分別。由我見故，愚於諸行，或唯於身、或唯無色、或總於二生我執著；以執我故，謂我當無，便於涅槃心不欣樂。尚未能入，況乎安住，唯增驚怖，其心退還。**

未二、唯內法有2　申一、總簡

**住內法者與彼相違，於般涅槃心無退轉，了唯苦滅，見唯靜德。**

申二、別辨2　酉一、有學

**若諸有學唯祈內滅，非為生道更從他求教授教誡。**

酉二、無學

**若諸無學唯欣內滅，終不更求盡諸煩惱，唯有先因所生諸行任運歸滅而般涅槃。**

**瑜伽師地論科句披尋記卷第八十六**

[^1]: 「己」，大正作「已」。

[^2]: 「能」，大正作「聖」。

[^3]: 編按：「慘毒」，卷二十五原文用「磣毒」。

[^4]: 大正無「淨」字。

[^5]: 「執著」，大正、陵本作「我執」。

[^6]: 「一頁」，披尋記原作「十頁」。

[^7]: 「取」，披尋記原作「邪」。顯揚論原文作「取」。

[^8]: 「取」，披尋記原作「邪」。

[^9]: 「智」，大正作「知」。

[^10]: 「荼」，大正、陵本作「茶」。

[^11]: 「縶」，大正作「繫」。

[^12]: 「縶」，大正作「繫」。

[^13]: 「橛」，大正作「撅」。

[^14]: 「橛」，大正作「撅」。

[^15]: 「道」，大正、陵本作「到」。

[^16]: 「趨」，大正作「趣」。

[^17]: 「由」，大正、陵本作「遊」。

[^18]: 「心」，大正、陵本作「故」。

[^19]: 「顛」，大正作「癲」。

[^20]: 「荼」，大正、陵本作「茶」。

[^21]: 「座」，大正作「坐」。

[^22]: 「己」，陵本作「已」。
