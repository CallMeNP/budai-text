# 瑜伽師地論科句披尋記卷第四十九

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中菩薩地第三持究竟瑜伽處地品第三**

壬七、地品3　癸一、總名建立4　子一、標

**如前所說十三住中，應知隨彼建立七地。前之六種，唯菩薩地；第七一種，菩薩、如來雜立為地。**

子二、徵

**何等為七？**

子三、列

**一、種性地，二、勝解行地，三、淨勝意樂地，四、行正行地，五、決定地，六、決定行地，七、到究竟地。**

子四、釋3　丑一、出名雜地

**如是七種菩薩地中，最後一種名為雜地。**

丑二、配菩薩地

**前種性住，名種性地；勝解行住，名勝解行地；極歡喜住，名淨勝意樂地；增上戒住、增上心住、三種增上慧住、有加行有功用無相住，名行正行地；無加行無功用無相住，名決定地，此地菩薩墮在第三決定中故；**

　　墮在第三決定中故者：功德品說：菩薩略有三種墮於決定。何等為三？一者、安住種性墮於決定，二者、發菩提心墮於決定，三者、不虛修行墮於決定。（陵本四十六卷十一頁3701）此說決定，唯取第三不虛修行，故作是說。

**無礙解住，名決定行地；最上成滿菩薩住及如來住，名到究竟地。**

丑三、指如來地

**如來住地，於後建立佛法品中，當廣演說。**

癸二、隨釋疑難2　子一、問

**問：菩薩從勝解行地隨入淨勝意樂地時，云何超過諸惡趣等？**

子二、答2　丑一、辨修習3　寅一、修習哀愍

**答：是諸菩薩依止世間清淨靜慮，於勝解行地已善積集菩提資糧；於如前說百一十苦諸有情類修習哀愍，無餘思惟。**

　　百一十苦諸有情類等者：百一十苦，如前供養親近無量品說。（陵本四十四卷十一頁3575）觀唯是苦，修悲無量，由是說言修習哀愍，無餘思惟。

寅二、得悲意樂

**由此修習為因緣故，於彼色類諸有情所，得哀愍意樂及悲意樂。**

寅三、心發正願

**由是因緣，為利惡趣諸有情故，誓居惡趣如己**[^1]**舍宅。作是誓言：我若唯住如是處所，能證無上正等菩提，亦能忍受。為除一切有情苦故，一切有情諸惡趣業，以淨意樂，悉願自身代彼領受苦異熟果。為令畢竟一切惡業永不現行，一切善業常現行故，心發正願。**

　　以淨意樂等者：於諸眾生發起利益安樂意樂，善故名淨，非由無漏世間清淨靜慮攝故。

丑二、明超越3　寅一、斷麤重

**彼由修習如是世間清淨靜慮悲願力故，一切惡趣諸煩惱品所有麤重，於自所依皆得除遣。**

寅二、獲轉依

**由此斷故，菩薩不久獲得轉依，於諸惡趣所有惡業畢竟不作，於諸惡趣決定不往。**

寅三、結異名

**齊此菩薩，說名超過一切惡趣，亦名超過勝解行地，亦名已入淨勝意樂地。**

癸三、顯淨治法3　子一、總標

**如前住品所說信等能淨修治諸住十法，今於此中，當知亦能淨修治地。如是十法所有安立所治、能治略義次第，皆應了知。**

子二、別釋3　丑一、安立4　寅一、標

**謂彼十種淨修地法，能對治彼所對治法，故得安立。**

　　如前住品所說信等能淨修治諸住十法等者：前說十法，所謂淨信、悲、慈、惠捨、無有厭倦、善知諸論、善解世間、修習慚愧、堅力持性、供養如來，與此正同。然彼修治唯說地上，今於此中偏說地前，由是說義有差別。如下安立所治、能治略義次第，皆約種姓地、勝解行地為論，不通所餘一切上地，由彼上地於前住品已釋其相，是故略不具說。

寅二、徵

**何等為十？**

寅三、釋10　卯一、信

**謂一切種全未發心，全未受持菩薩學處，是名為信所對治法；對治彼故，安立於信。**

卯二、悲

**於諸有情有損害心，是名為悲所對治法；對治彼故，安立於悲。**

卯三、慈

**於諸有情有瞋恚心，是名為慈所對治法；對治彼故，安立於慈。**

卯四、捨

**於身命財有所顧戀，是名為捨所對治法；對治彼故，安立於捨。**

卯五、無倦

**於諸有情希求報恩，見彼邪行貪著利養多有所作，是無厭倦所對治法；對治彼故，安立無倦。**

　　於諸有情希求報恩等者：由希報恩，於彼有情多有所作。或見彼邪行，而復貪著利養為因緣故，多有所作。於利他事能為障礙，令不究竟，由是說彼是無厭倦所對治法。

卯六、善知諸論

**無有方便善巧加行，是善知論所對治法；對治彼故，立善知論。**

卯七、善知世間

**性不柔和，不於他心隨順而轉，是名善知一切世間所對治法；對治彼故，安立善知一切世間。**

卯八、慚愧

**於修善法放逸懈怠，是名慚愧所對治法；對治彼故，安立慚愧。**

卯九、堅力持性

**於其長時種種猛利無間無斷生死大苦深生怯弱，當知是名堅力持性所對治法；對治彼故，所以安立堅力持性。**

卯十、供養如來

**於大師所猶豫疑惑，當知是名供養如來所對治法；對治彼故，所以安立供養如來。**

寅四、結

**如是且說所治、能治安立十法。**

丑二、略義4　寅一、徵

**云何復名如是略義？**

寅二、標

**謂此十法略顯二義。**

寅三、列

**一者、顯示意樂清淨，二者、顯示加行清淨。**

寅四、配

**當知前三，顯示菩薩意樂清淨；其餘七種，顯示菩薩加行清淨。**

丑三、次第3　寅一、徵

**如是十法次第云何？**

寅二、釋

**謂諸菩薩，於大菩提先深淨信。次於有苦諸有情類，發起悲愍。起悲愍時，如是誓願：我應拔濟一切有情，令其安樂，而起慈心。起慈心已，一切能捨，於身命財無所顧戀。無顧戀已，即為彼義精勤加行，無有厭倦。無厭倦已，善知諸論。善知論已，如世間轉即如是知。知世間已，若自煩惱率爾現行，深生慚愧。生慚愧已，不隨煩惱自在而行，便能獲得堅力持性。由正獲得堅力持性，於正加行能無退轉，無量善法運運增長，能於如來奉獻上妙正行供養、財敬供養，是故最後供養如來。**

寅三、結

**是名十法次第修證。**

子三、總結

**當知如是十種善法，於一切地能淨修治。**

**本地分中菩薩地第三持究竟瑜伽處行品第四**

壬八、行品2　癸一、略舉四行4　子一、標

**菩薩始從勝解行地，乃至最後到究竟地，於此一切菩薩地中，當知略有四菩薩行。**

子二、徵

**何等為四？**

子三、列

**一者、波羅蜜多行，二者、菩提分法行，三者、神通行，四者、成熟有情行。**

子四、釋2　丑一、別辨四行2　寅一、辨4　卯一、波羅蜜多行2　辰一、標十種

**前說六種波羅蜜多，及方便善巧波羅蜜多、願波羅蜜多、力波羅蜜多、智波羅蜜多，如是十種波羅蜜多，總名波羅蜜多行。**

辰二、釋後四2　巳一、第一義4　午一、方便善巧

**如前所說十二行相方便善巧，當知說名方便善巧波羅蜜多。**

　　如前所說十二行相方便善巧者：如前菩提分品中說應知。（陵本四十五卷四頁3625）

午二、願

**如前所說五種大願，當知名願波羅蜜多。**

　　如前所說五種大願者：如前菩提分品中說應知。（陵本四十五卷十六頁3657）

午三、力

**所有十力加行清淨，當知名力波羅蜜多。**

　　所有十力加行清淨者：力種性品說：菩薩於是內明所顯正因果相如實知已，精進[^2]修習，令處非處智力種性漸得清淨、漸得增長。（陵本三十八卷十四頁3141）又說：菩薩於是內明所顯已作不失、未作不得相如實知已，精勤修習，令其自業智力種性漸得清淨、漸得增長。又說：菩薩或由從他得正教授，或由施他無倒教授，能令所餘八力種性漸得清淨、漸得增長。（陵本三十八卷二十一頁3171）此應準知。

午四、智2　未一、釋自性

**於一切法如實安立清淨妙智，當知名智波羅蜜多。**

未二、簡差別

**今於此中，能取勝義無分別轉清淨妙慧，當知名慧波羅蜜多。能取世俗有分別轉清淨妙智，當知名智波羅蜜多。如是名為二種差別。**

　　於一切法如實安立清淨妙智者：功德品說：菩薩略有四種施設建立，唯有如來及諸菩薩能正施設、能正建立，非餘一切若天、若人、若諸沙門、若婆羅門，唯除聞已。何等為四？一者、法施設建立，二者、諦施設建立，三者、理施設建立，四者、乘施設建立。（陵本四十六卷十三頁3707）此說於一切法如實安立，如彼應釋。

巳二、第二義4　午一、方便善巧

**復有異門。謂無量智，當知說名方便善巧波羅蜜多。**

　　謂無量智者：此說五種無量應知。由諸菩薩，於五無量能起一切善巧作用故。此五無量，如功德品別釋其相。（陵本四十六卷十五頁3715）

午二、願

**希求後後**[^3]**智殊勝性，當知名願波羅蜜多。**

午三、力

**一切魔怨不壞道性，當知名力波羅蜜多。**

午四、智

**如實覺了所知境性，當知名智波羅蜜多。**

卯二、菩提分法行

**四念住等所有一切三十七種菩提分法、四種尋思、四如實智，皆如前說，總名菩薩菩提分法行。**

卯三、神通行

**如前所說威力品中，菩薩所有六種神通，是名神通行。**

卯四、成熟有情行

**如前所說二種無量。一、所調伏界無量，二、調伏方便界無量。及成熟品中所說一切成熟有情，總名菩薩成熟有情行。**

寅二、結

**如是四種菩薩妙行，當知普攝一切菩薩所行善行。**

丑二、廣明施等2　寅一、釋其度名

**應知此中，施等十法，經三大劫阿僧企耶，長時修習乃圓證故；自性清淨體殊勝故；**

　　自性清淨體殊勝者：前說菩薩次第圓滿六波羅蜜多已，能證無上正等菩提。於彼一一波羅蜜多別釋自性，應知彼體清淨殊勝。

**過餘一切世間聲聞、獨覺善根，攝受最勝菩提果故。如是十法最極長時乃能圓證，自性最極清淨殊勝，能得最極菩提妙果，是故說名波羅蜜多。**

寅二、顯建立義2　卯一、明因緣4　辰一、標

**應知如是波羅蜜多，由三因緣次第建立。**

辰二、徵

**何等為三？**

辰三、列

**一、由對治故；二、由生起故；三、由異熟果故。**

辰四、釋3　巳一、由對治3　午一、徵

**云何如是波羅蜜多，由對治故，次第建立？**

午二、釋2　未一、舉前六

**謂慳、惡行、於諸有情怨恨逼惱、懈怠、散亂、闇鈍愚癡，如是六法能障菩提；施等六法能為對治，如其所應，建立六種波羅蜜多。**

未二、攝所餘

**當知所餘波羅蜜多即此所攝。**

午三、結

**如是名為由對治故，次第建立。**

巳二、由生起3　午一、徵

**云何如是波羅蜜多，由生起故，次第建立？**

午二、釋

**謂諸菩薩，先於財位無所顧戀，棄家諸欲，受淨尸羅。敬重戒故，能忍他惱，不惱於他。受持淨戒修習忍已，戒淨無動，無間無斷，於諸善品勤修加行。如是修習勤精進故，離諸放逸，能觸妙善心一境性。心得定故，如實了知，觀見一切所知境界。**

午三、結

**當知是名由生起故，次第建立。**

巳三、由異熟果3　午一、徵

**云何如是波羅蜜多，由異熟果，次第建立？**

午二、釋2　未一、外事圓滿

**謂諸菩薩於現法中，精勤修學施等善法；由是因緣，於當來世獲得種種外妙珍財無不圓滿，當知是施波羅蜜多因力所作。**

未二、內事圓滿3　申一、標

**獲得內五自體圓滿，是餘戒等波羅蜜多因力所作。**

申二、徵

**云何內五自體圓滿？**

申三、釋5　酉一、壽等殊勝

**謂善趣攝若天若人，於餘有情壽等殊勝，當知是名第一圓滿。**

酉二、性能堪忍

**若有俱生於善加行常無厭倦，堪忍他惱，不樂惱他，當知是名第二圓滿。**

酉三、性勇相應

**若有俱生普於一切所作事業堅固勇猛，當知是名第三圓滿。**

酉四、性薄煩惱

**若有俱生性薄塵穢，於其自心能自在轉，心有堪能於一切義速證通慧，當知是名第四圓滿。**

酉五、性具聰敏

**若有俱生於一切義其慧廣大聰敏**[^4]**捷利，當知是名第五圓滿。**

午三、結

**應知是名由異熟果，如是六種波羅蜜多次第建立。**

卯二、唯六數2　辰一、別配三學

**由前四種波羅蜜多資糧、自性、眷屬、守護，當知圓滿修諸菩薩增上戒學；**

　　資糧自性眷屬守護者：謂施波羅蜜多是戒資糧，戒波羅蜜多是戒自性，忍波羅蜜多是戒眷屬，精進波羅蜜多是戒守護。如是次第圓滿戒學應知。

**由其靜慮波羅蜜多，當知圓滿修諸菩薩增上心學；由其般若波羅蜜多，當知圓滿修諸菩薩增上慧學。**

辰二、結無過增

**過此三上，更無菩薩學道可得，是故此三普攝一切菩薩學道。由此建立波羅蜜多唯有六種，除此無有若過若增。**

癸二、明四應作4　子一、標

**又諸菩薩略有四種所應作事，由是普攝一切所作。**

子二、徵

**何等為四？**

子三、列

**一者、為證菩提修諸善行；二者、由此為先達真實義；三者、圓證威力；四者、成熟有情。**

子四、配

**如是四種菩薩所作，當知是先所說四行，如其次第所為所立。是故過此，更不建立有諸餘行。**

　　當知是先所說四行者：謂如前說四菩薩行。一者、波羅蜜多行，二者、菩提分法行，三者、神通行，四者、成熟有情行應知。

**本地分中菩薩地第三持究竟瑜伽處建立品第五之一**

辛三、後建立攝3　壬一、標

**依如來住及依如來到究竟地，諸佛世尊有百四十不共佛法。**

壬二、列

**謂諸**[^5]**如來三十二大丈夫相、八十隨好、四一切種清淨、十力、四無所畏、三念住、三不護、大悲、無忘失法、永害習氣，及一切種妙智。**

壬三、釋2　癸一、別顯10　子一、諸相隨好2　丑一、果攝2　寅一、列相好2　卯一、三十二相2　辰一、徵

**云何如來三十二種大丈夫相？**

辰二、列

**一者、具大丈夫足善安住等案地相，是大丈夫大丈夫相。二者、於雙足下現千輻輪，轂輞眾相無不圓滿。三者、具大丈夫纖長指相。四者、足跟趺長。五者、手足細軟。六者、手足網縵。七者、立手摩膝。八者、瑿泥耶腨**[^6]**。九者、身不僂曲。十者、勢峰藏密。十一者、身相圓滿如諾瞿陀。十二者、常光一尋。十三者、身毛上分**[^7]**。十四者、身諸毛孔一一毛生，如紺青色螺文右旋。十五者、身皮金色。十六者、身皮細滑，塵垢不著。十七者、於其身上兩手、兩足、兩肩及項七處皆滿。十八者、其身上半如師子王。十九者、肩善圓滿。二十者、髆間充實。二十一者、身分洪直。二十二者、具四十齒，皆悉齊平。二十三者、其齒無隙。二十四者、其齒鮮白。二十五者、頷如師子。二十六者、其舌廣薄，若從口出，普覆面輪及髮邊際。二十七者、於諸味中得最上味。二十八者、得大梵音，言辭哀雅能悅眾意，譬若羯羅頻迦之音，其聲雷震猶如天鼓。二十九者、其目紺青。三十者、睫如牛王。三十一者、其頂上現烏瑟膩沙。三十二者、眉間毫相其色光白，螺文右旋，是大丈夫大丈夫相。**

卯二、八十隨好3　辰一、徵

**云何如來八十隨好？**

辰二、列2　巳一、於下身分六十隨好

**謂兩手足具二十指及以節爪并**[^8]**皆殊妙，是即名為二十隨好。兩手、兩足表裏八處，手四、足四并皆殊妙，是即名為八種隨好。兩踝、膝、股六處殊妙，是即名為六種隨好。兩臂、肘、腕六處殊妙，是即名為六種隨好。腰、縫殊妙，各一隨好。兩核殊妙，為二隨好。陰藏殊妙，為一隨好。兩臀殊妙，為二隨好。臗、臚**[^9]**、臍三并皆殊妙，各一隨好。兩脅、腋、乳并皆殊妙，為六隨好。腹、胸、項、脊，各一隨好。如是所說，除頸已上，於下身分六十隨好。**

　　於下身分六十隨好者：前說腰、縫殊妙，為二隨好；腹、胸、項、脊，為四隨好。并餘所說，故成六十。

巳二、從頭以下二十隨好

**上下齒鬘并皆殊妙，為二隨好。\[齒\*虛\]齶殊妙，為一隨好。兩唇眷屬并皆殊妙，為二隨好。頤善圓滿，為一隨好。兩頰圓滿善安其所，為二隨好。兩目眷屬并皆殊妙，為二隨好。兩眉殊妙，為二隨好。其鼻二孔并皆殊妙，為二隨好。其額殊妙，為一隨好。角鬢、兩耳并皆殊妙，為四隨好。頭髮殊妙，為一隨好。如是所說，從頸已上二十隨好。**

辰三、結

**前有六十，後有二十，總合說為八十隨好。**

寅二、簡差別2　卯一、辨已得等4　辰一、初獲異熟

**如是諸相及諸隨好，若諸菩薩始入淨勝意樂地時，已得異熟。**

辰二、殊勝清淨

**從此已上，諸相隨好，展轉獲得殊勝清淨。**

　　已得異熟等者：相及隨好，菩薩始入地時，創初獲得，名得異熟。由是菩薩異熟相故，如下自說。如是相好，菩薩若在種性地中，唯有種子依身而住。菩薩若在勝解行地，始能修彼能得方便。菩薩若在清淨增上意樂地中，乃名為得。菩薩若在諸餘上地，如是相好轉勝清淨。此應準知。

辰三、一切圓滿

**當知乃至坐菩提座，方乃證得其餘所有四一切種妙清淨等不共佛法，善淨圓滿。**

　　四一切種妙清淨等不共佛法等者：謂一切種所依清淨、一切種所緣清淨、一切種心清淨、一切種智清淨，是名四一切種清淨。等言，等取十力等不共佛法。此中義顯，相好及餘一切不共佛法，於佛果位，說名善淨圓滿。如下自說，若在如來到究竟地，當知相好善淨無上故。先菩薩時亦已成就，然是下劣，故不建立。

辰四、下劣成就

**若下劣者，先菩薩時亦已成就。**

卯二、辨其資糧2　辰一、無差別

**始從清淨勝意樂地，一切所有菩提資糧無有差別，能感一切相及隨好。**

辰二、有差別2　巳一、標

**又此一切菩提資糧略有二種，謂去菩提若遠、若近。**

巳二、釋2　午一、遠

**此中遠者，謂未獲得諸相、隨好異熟果時。**

午二、近

**所言近者，謂初獲得諸相、隨好異熟果時，或從此上，展轉獲得殊勝清淨。**

丑二、因攝3　寅一、出由業因2　卯一、廣相似業3　辰一、標

**又薄伽梵由所化力，為眾宣說造種種業，感得如是相、隨好果。**

辰二、徵

**何以故？**

辰三、釋3　巳一、總說因緣

**所**[^10]**化有情於其種種惡業現行深生喜樂。如是種種現行惡業是所對治，感相、隨好種種善業是能對治。彼聞如是種種殊勝大果勝利，便於如是大果勝利深生愛樂；由是因緣，當離諸惡，當修諸善，是故為說。**

巳二、別廣諸相2　午一、指

**廣如諸相素怛纜說。**

午二、列27　未一、足下善安住相

**謂諸菩薩，於戒禁忍及惠捨中善安住故，感得足下善安住相。**

未二、足下千輻輪相

**於其父母種種供養，於諸有情諸苦惱事種種救護，由往來等動轉業故，感得足下千輻輪相。**

未三、纖長指相

**於他有情遠離損害及不與取；於諸尊長先語省問，恭敬、禮拜、合掌、起迎，修和敬業；於他有情深心所喜所愛財位不令乏短；及能摧伏自憍慢故；感大丈夫纖長指相。**

未四、足跟趺長

**即上所說感三相業，總能感得足跟趺長，是前三相所依止故。**

未五、手足網縵

**由四攝事，攝諸尊長，是故感得手足網縵。**

未六、手足細軟

**奉施尊長塗身、按摩、沐浴、衣服，是故感得手足細軟。**

未七、立手摩膝

**修諸善法不生喜足，令諸善法展轉增長，是故感得立手摩膝。**

未八、瑿泥耶腨

**自於正法如實攝受，令得究竟，廣為他說；及正為他善作給使；是故感得瑿泥耶腨。**

未九、身不僂曲

**於其正法漸次等顯續索轉故，於身語意種種惡業皆能止息，**

　　於其正法漸次等顯續索轉故者：此中等顯，謂遍開示。攝異門分說：遍開示者，謂無間演說，不作師拳，無所隱覆。（陵本八十三卷十二頁6312）又自覺了法已等相續起，名續索轉。

**於疾病者卑屈瞻侍，給施良藥，病力羸頓能正策舉，飲食知量，於諸欲中曾不低下，是故感得身不僂曲。**

　　於諸欲中曾不低下者：謂於諸欲不生貪故，不為諸欲所制伏故。

未十、勢峰藏密

**於被他**[^11]**擯無依有情，以法以正慈悲攝受，修習慚愧，施他衣服，是故感得勢峰藏密。**

未十一、身相圓滿如諾瞿陀

**於身語意能自防禁，於自攝受及諸飲食皆善知量，施病醫藥，於不平等事業攝受及不平等所受用中皆不隨轉，於界互違能令隨順，是故感得身相圓滿如諾瞿陀。**

未十二、身毛上分

**由業感得立手摩膝，即能感得身毛上分。**

未十三、毛紺青色螺文右旋

**自善觀察，親近明智，能思微義，尊所居處能淨修治，敷舉沐浴。唯一住故，依一友**[^12]**故，入微義故，草葉等穢能蠲除故，又能除去客塵垢故，感身毛孔一一毛生，如紺青色螺文右旋。**

　　唯一住故等者：聞所成地中說：善法可愛生展轉住。謂於善法不放逸者，於現法中乃至能得般涅槃故，於後法中往善趣故，多有所作。（陵本十三卷二十二頁[^13]1160）即依此義，名唯一住。一種佛教所應知處所建立故，此釋前說自善觀察。依止善友，不依惡友，名依一友，此釋前說親近明智。審諦思惟如其所聞、如所究達諸法道理，名入微義，此釋前說能思微義。草座、葉座及餘敷具，由能修治，名能蠲除草葉等穢及客塵垢。謂由數數翻舉蠲除彼穢，及由沐浴去彼塵垢故，此釋前說尊所居處能淨修治，敷舉沐浴。

未十四、身皮金色常光一尋

**能施悅意發喜飲食、騎乘、衣服、莊嚴具等資身什物，離諸忿恚，是故感得身皮金色、常光一尋。**

未十五、身皮細滑塵垢不著

**由此業感身諸毛孔一一毛生，當知即此復能感得身皮細滑，塵垢不著。**

未十六、於其身上七處皆滿

**以其廣多上妙清淨餚饌飲食，惠施大眾皆令充足，由此感得於其身上七處皆滿。**

未十七、其身上半如師子王

**於諸有情隨所生起如法所作，能為上首而作助伴，離於我慢，無諸獷悷，能為有情遮止無利，安立有利，由此感得其身上半如師子王。於一切事稟性勇決，如師子故。**

未十八、肩善圓滿髆間充實

**即由此業，當知復感肩善圓滿、髆間充實。**

未十九、身分洪直

**由此業感纖長指相，復即感得身分洪直。**

未二十、具四十齒齊平無隙

**遠離一切破壞親友離間語言，若諸有情已乖離者，能令和合，由此感得具四十齒皆悉齊平，其齒無隙。**

未二十一、其齒鮮白

**修欲界慈，思惟法義，由此感得其齒鮮白。**

　　修欲界慈者：謂修慈無量定對治瞋恚，此對治已，出離欲界，是故說言修欲界慈。

未二十二、頷如師子

**若諸有情有所希冀**[^14]**，隨其所樂，正捨珍財，由此感得頷如師子。**

未二十三、於諸味中得最上味

**視諸有情猶如己**[^15]**子，愛念救護，淨信哀愍，給施醫藥澄淨無穢，由此感得於諸味中得最上味。施法味故，嘗法味故，能淨修治變壞味故。**

　　施法味故等者：此施法味，釋前愛念救護，為彼說法，令得義利故。此嘗法味，釋前淨信哀愍，令於聖教生淨信故。此能淨修治變壞味，釋前給施醫藥澄淨無穢，謂以此法究竟能治內心病故。言變壞味者，義顯煩惱令心變壞，為變壞苦之所逼觸故。

未二十四、頂現烏瑟膩沙舌覆面輪

**於離殺等五種學處，能自受護，亦勸他受。**

　　於離殺等五種學處等者：聲聞地說：阿羅漢苾芻諸漏永盡，不能習近五種處所。一者、不能故思殺害諸眾生命，二者、不能不與而取，三者、不能行非梵行習婬欲法，四者、不能知而妄語，五者、不能貯蓄受用諸欲資具。（陵本三十四卷二十六頁2813）此亦名為永斷五支。此五處所，名離殺等五種學處。受謂攝受，護謂防護。決擇分中說有攝受律儀、防護律儀，差別應知。（陵本五十三卷四頁4219）

**修悲心故，於大法受能正行故，由此感得其頂上現烏瑟膩沙、其舌廣薄普覆面輪。**

　　修悲心故等者：此修悲心，釋前於離殺等五種學處。由修悲心，遠離損害有情諸邪行故。菩薩發心，能為無上菩提根本，亦是大悲之所等流，名大法受。共自他利，名能正行，此釋前說能自受護，亦勸他受。

未二十五、音若頻迦聲如天鼓

**常修諦語、愛語、時語，及以法語，由是因緣，得大梵音，言辭哀雅能悅眾意，譬**[^16]**若羯羅頻迦之音，其聲雷震猶如天鼓。**

未二十六、其目紺青睫如牛王

**普於世間恆常修習慈心悲哀，如父如母**[^17]**，由此感得其目紺青、睫如牛王。**

未二十七、毫相光白螺文右旋

**於有德者如實讚歎稱揚其美，由此感得眉間毫相其色光白，螺文右旋。**

巳三、結由淨戒2　午一、總感一切

**如是一切三十二種大丈夫相無有差別，當知皆用淨戒為因而能感得。何以故？若諸菩薩毀犯淨戒，尚不能得下賤人身，何況能感大丈夫相。**

午二、說攝頂相

**當知此中，其頂上現烏瑟膩沙，及以如來無見頂相，合立一種大丈夫相。離此更無別可得故。如是且說能感相似三十二相種種業因廣建立已。**

卯二、略說善修2　辰一、別辨相3　巳一、標

**復次，略說在家、出家二分菩薩，所有四種善修事業，當知能感一切相好。**

　　四種善修事業者：謂諸菩薩，於六波羅蜜多決定修作、委悉修作、恆常修作、無罪修作，是名四種善修事業。如分品釋應知。（陵本四十七卷六頁3749）

巳二、釋4　午一、決定修作

**謂於此中決定修作，能感足下善安住相。**

午二、委悉修作

**委悉修作，能感足下千輻輪相、立手摩膝、手足網縵、身皮細滑、於其身上七處皆滿、肩善圓滿、髆**[^18]**間充實、身分洪直、其舌廣薄。**

午三、恆常修作

**恆常修作，感纖長指、足跟趺長、身不僂曲、其身圓滿如諾瞿陀、其齒無隙。**

午四、無罪修作2　未一、標

**無罪修作，能感餘相。**

未二、釋8　申一、於諸有情無損加行

**當知此中，於諸有情無損加行，由此能感手足細軟、身皮細滑。**

申二、於善加行次第應時

**於諸善中次第加行、應時加行，由此感得瑿泥耶腨。**

申三、歡喜淨心現行諸善

**深生歡喜，極光淨心現行諸善，由此感得常光一尋、身皮金色、其齒鮮白、眉間白毫。**

申四、無依修善覆藏己德

**不依稱譽聲頌修善，覆藏己**[^19]**德，由此能感勢峰藏密。**

申五、所修善根迴向菩提

**所修善根迴向菩提，由此感得身毛上分**[^20]**、具四十齒皆悉齊平、於諸味中得最上味、其頂上現烏瑟膩沙。**

申六、修善無厭無劣加行

**修善無厭無劣加行，由此感得其身上分如師子王、頷如師子。**

申七、利諸有情平等瞻視

**於諸有情，以利益心平等瞻視，得齒齊平、目紺青色、睫如牛王。**

申八、於下劣善不生喜足

**於下劣善不生喜足，起勝加行，由此因緣，得大梵音，言辭哀雅能悅眾意，譬若羯羅頻迦之音，其聲雷震猶如天鼓。**

巳三、結

**如是四種善修事業，能得菩薩三十二種大丈夫相殊勝清淨。**

辰二、總建立3　巳一、依地辨5　午一、種性地

**當知如是三十二種大丈夫相、八十隨好，菩薩若在種性地中，唯有種子依身而住。**

午二、勝解行地

**菩薩若在勝解行地，始能修彼能得方便。**

午三、淨意樂地

**菩薩若在清淨增上意樂地中，乃名為得。**

午四、諸餘上地

**菩薩若在諸餘上地，如是相好轉勝清淨。**

午五、如來地

**若在如來到究竟地，當知相好善淨無上。**

巳二、明廢立

**如是諸相是有色故，劣中勝品諸有情類易了知故，雖有一切不共佛法皆得名為大丈夫相，唯立此為大丈夫相。**

巳三、釋得名

**又即如是三十二種大丈夫相，由所依性能任**[^21]**持故，由極殊妙令端嚴故，說名隨好。**

寅二、料簡福聚2　卯一、略舉能感6　辰一、一毛孔處

**又於此中以要言之，一切有情福聚量等爾所福聚，能感如來一毛孔處。**

　　一切有情福聚量等爾所福聚者：感人天生一切有情自體福德因緣，是名一切有情福聚。今說如有情量所有福聚，名彼量等爾所福聚。

辰二、一種隨好

**乃至一切所有毛孔隨入福聚爾所福聚，能感如來一種隨好。**

　　一切所有毛孔隨入福聚者：此中毛孔，謂於如來。前說一切有情福聚，能感如來一毛孔處，今即以彼有情福聚，增說乃至如來一切所有毛孔，是名隨入福聚。

辰三、一丈夫相

**乃至一切所有隨好隨入福聚，增至百倍爾所福聚，能感如來相中一相。**

辰四、眉間白毫

**乃至一切所有諸相隨入福聚，除白毫相、烏瑟膩沙，增至千倍爾所福聚，能感如來眉間白毫。**

辰五、無見頂相

**乃至白毫隨入福聚，增至百千倍爾所福聚，能感如來其頂上現烏瑟膩沙無見頂相。**

辰六、大法螺相

**乃至白毫隨入福聚，增至俱胝百千倍數爾所福聚，能感如來諸相、隨好所不攝餘大法螺相。由此法螺隨如來欲發大音聲，普能遍告無邊無際諸世界中所化有情。**

卯二、總顯圓滿

**如是無量福德資糧修證圓滿，能感如來不可思議、無上無等、遍一切種最極圓滿所攝自體。**

寅三、釋名無量3　卯一、標

**又此能感諸相、隨好無量善業，當知略由三因緣故，說名無量。**

卯二、釋3　辰一、時無量

**謂經於三無數大劫，無間修習乃圓證故，名時無量。**

辰二、意樂無量

**於諸有情無量利益安樂意樂增上緣力所集成故，名為妙善意樂無量。**

辰三、品無量

**無量善業差別品類所集成故，名品無量。**

卯三、結

**故言無量福德資糧修習圓證，能起**[^22]**如來諸相、隨好。**

子二、四一切種清淨3　丑一、徵

**云何如來四一切種清淨？**

丑二、列

**一者、一切種所依清淨，二者、一切種所緣清淨，三者、一切種心清淨，四者、一切種智清淨。**

丑三、釋4　寅一、所依清淨

**云何一切種所依清淨？謂一切煩惱品麤重并諸習氣，於自所依無餘永滅；又於自體，如自所欲取住捨中自在而轉；是名一切種所依清淨。**

寅二、所緣清淨

**云何一切種所緣清淨？謂於種種若化、若變、若所顯現一切所緣皆自在轉，是名一切種所緣清淨。**

　　若化若變若所顯現者：若化、若變，此說神境智通所緣。若所顯現，此說所餘一切智通所緣應知。

寅三、心清淨

**云何一切種心清淨？謂如前說一切心麤重永滅離故，又於心中一切種善根皆積集故，是名一切種心清淨。**

寅四、智清淨

**云何一切種智清淨？謂如前說一切無明品麤重永滅離故，又遍一切所知境中智無障礙、智自在轉，是名一切種智清淨。**

子三、十力4　丑一、徵

**云何如來十力？**

丑二、列

**一者、處非處智力，二者、自業智力，三者、靜慮解脫等持等至智力，四者、根勝劣智力，五者、種種勝解智力，六者、種種界智力，七者、遍趣行智力，八者、宿住隨念智力，九者、死生智力，十者、漏盡智力。**

丑三、指

**如是十種如來智力，當知廣如十力經說。**

丑四、釋2　寅一、別顯2　卯一、釋名如來

**當知此中，諸有所言、所說、所宣，一切如實皆無虛妄，故名如來。**

卯二、釋其十力10　辰一、處非處智力2　巳一、別釋名2　午一、辨處非處2　未一、處

**淨不淨果非不平等，如實轉因，是名為處，亦名建立、亦名為依、亦名為起。**

　　淨不淨果非不平等如實轉因者：淨不淨業能感淨不淨果，如是因果非不平等。即以此因為依處故，如實智生，由是說言如實轉因。若諸如來應正等覺，如實了知，能正宣說，名處智力。

未二、非處

**淨不淨果不平等因，與上相違，是名非處。**

　　淨不淨果不平等因等者：若執非因以為是因，是名不平等因。即以此因為依處故，顛倒智生，不如實轉，由是說言與上相違。若諸如來應正等覺，於此非處如實了知，能正宣說，名非處智力。

午二、明智力性2　未一、智4　申一、標如實

**遠離一切增上慢智，說名如實。**

申二、釋離慢

**若一切智、若無滯智、若清淨智，當知說名遠離一切增上慢智。**

　　若一切智等者：於一切界、一切事、一切品、一切時智無礙轉，名一切智。暫作意時，遍於一切無礙速疾無滯智轉。不由數數作意思惟，依一作意遍了知故，名無滯智。一切煩惱并諸習氣畢竟斷故，名清淨智。義如菩提品說。（陵本三十八卷一頁3099）

申三、指諸句

**如是一切智等諸句，當知如前最極無上菩提品記**[^23]**。**

申四、釋次第

**數之次第最居其首，故名第一。**

未二、力

**以無上故，**

　　以無上故者：義顯於大眾中正獅子吼，故名無上，此即初義釋名為力。

**與一切種饒益一切有情功能具相應故，畢竟勝伏一切魔怨大威力故，說名為力。**

　　與一切種饒益一切有情功能具相應故者：饒益有情有十一相，名一切種。如戒品饒益有情戒說應知。

巳二、總顯義2　午一、釋眾德5　未一、名大涅槃

**攝受如實圓證因故，如其所欲皆能現行自在轉故，說名成就最上涅槃。以無上故，說名為大。**

　　攝受如實圓證因故等者：決擇分說：若聖弟子將入無餘涅槃界時，所有一切善及無記諸法種子皆被損害。（陵本五十一卷十八頁4131）如來涅槃，當知不爾。一切善法種子不被損害，是名攝受如實圓證之因；及能轉得內緣自在，名如所欲自在而轉；如是說名成就最上涅槃。以無上故，名大涅槃。

未二、名仙尊位

**八支聖道所證得故，遠離一切災患畏故，名仙尊位。**

未三、名自知

**能自了知自所證故，說名自知。**

未四、名轉梵輪

**既自證已，由哀愍心，廣為有情等開示故，名轉梵輪。何以故？謂諸如來有是增語，說名為梵，亦名**[^24]**寂靜、亦名清涼。最初能轉，從此已後餘復為餘，如是展轉梵所推運，周旋一切有情眾中，故名梵輪。**

未五、名師子吼

**自顯墮在最上施設無上**[^25]**大師圓滿攝故；能說彼道對治一切餘邪道故；於道怨敵異論現前無怯弱故；為欲勝伏一切他論，宣揚廣大無上論故；名大眾中正師子吼。**

午二、明略攝2　未一、第一義

**以要言之，當知此中，顯發、辯了、施設、開示自利行滿，利他行滿，自利利他圓滿不共。**

　　以要言之等者：此中結顯前說三種略義。自利行滿，結顯經說成就最上涅槃。利他行滿，結顯經說能轉梵輪。自利利他圓滿不共，結顯經說於大眾中正師子吼。

未二、第二義

**復有異門。此中略義，謂所應得**[^26]**勝方便。此勝方便，一切眾會隨所樂欲，或天或人一切皆從我所獲得此勝方便。如病除愈，當知此顯自知已得大安隱處。如彼疾病除愈方便，當知此顯轉於梵輪。如遮一切邪醫，自稱顯己**[^27]**決定能愈眾疾，當知此顯於大眾中正師子吼。**

　　復有異門等者：此中更顯三種略義，名有異門。究竟自義所應證法，名所應得。能得彼法決定勝道，名勝方便。此勝方便皆由如來現等覺已，能正宣說，令聖弟子一切正士，皆乘此法而得出離，由是說言一切皆從我所獲得。如是總顯前說三種略義。下更分別，如文可悉。此中自知已得大安隱處，即前所說成就最上涅槃應知。

辰二、自業智力2　巳一、別辨業7　午一、時分攝

**若有諸業已作、已增、已滅，名為過去。若有諸業非是已作、已增、已滅，亦非正作，而是當作，名為未來。若有諸業非是已作、已增、已滅，而是正作、正造、正為，名為現在。**

午二、品類攝

**如是諸業品類差別復有三種。所謂身業、語業、意業。**

午三、分位加行攝2　未一、分位

**法受分別復有四種，如前廣說。謂有法受得現世樂，後苦異熟，乃至廣說。**

未二、加行

**又此諸業現法當來有益無益加行差別，如應當知。**

　　法受分別等者：謂有法受，現在受樂，於當來世受苦異熟；或有法受，現在受苦，於當來世受樂異熟；或有法受，現在受樂，於當來世受樂異熟；或有法受，現在受苦，於當來世受苦異熟；如是名為四種法受。由此諸業，或有此世能為利益，非於他世；或有他世能為利益，非於此世；或有此世及於他世俱為利益；或有此世及於他世俱非利益；如是名為四種加行差別。義如自他利品中說應知。（陵本三十五卷十九頁2890）

午四、方所攝

**若所造業依此方所，是名為處。**

午五、依處攝

**若所造業以有情數、非有情數為所依事，是名為事。**

午六、因緣攝

**若所造業以不善根、或以善根為因緣起，是名為因。**

午七、過患功德攝

**若所造業感愛非愛過失功德相應諸果，是名異熟。**

巳二、結略義

**如是略說一切時分、一切品類、一切分位加行差別、一切方所、一切依處、一切因緣、一切過患及與功德。於此一切種類差別，皆如實知，是名如來自業智力。除此無有若過若增。**

　　如是略說一切時分等者：前說過去、未來、現在，是名一切時分。身語意業，是名一切品類。法受分別，及與諸業加行差別，是名一切分位加行差別。餘易了知。

辰三、靜慮解脫等持等至智力2　巳一、說靜慮等2　午一、別釋種類2　未一、靜慮解脫

**有四靜慮、有八解脫，即由如是靜慮、解脫，心有堪能，心得自在，隨所樂事皆能成辦。**

未二、等持等至3　申一、標名

**若隨彼彼色類差別三摩地相而入定時，當知說名等持、等至。**

　　若隨彼彼色類差別三摩地相等者：謂隨彼彼有色有情差別，定心所起諸所緣相，即此所說三摩地相，由是說名等持、等至。謂如有尋有伺、無尋唯伺、無尋無伺，是此所說等持差別。又如八勝處三摩鉢底及十遍處三摩鉢底一分，是此所說等至差別。如是一切有色諸定，皆此等持、等至所攝應知。

申二、引教

**如說世尊隨此色類三摩地相而入定時，如其定心，大光普照一切梵世妙音說法，但聞其聲，都無所見，乃至廣說。**

申三、結義

**如是如來隨欲顯示彼彼事義，或共世間、不共世間，隨此色類三摩地相而入定時，速疾能辦。**

午二、顯無過增

**當知此中，即由靜慮、解脫勢力，心得自在。心自在故，依止於心，隨所樂事一切成辦。齊此名為修靜慮者一切所作，除此無有若過若增。如來於此靜慮所作一切種類，皆如實知，是故唯說靜慮、解脫、等持、等至。**

巳二、說得彼智2　午一、別辨相3　未一、於未得得2　申一、舉雜染

**又若略說此靜慮等有二雜染。一者、為得所未得中障礙雜染，謂無方便善巧加行，及以諸蓋隨一現行。二者、已得所應得中自地雜染，謂煩惱纏及以隨眠。**

申二、例清淨

**如是清淨復有四種。與上相違，應知其相。**

　　如是清淨復有四種等者：前二雜染有四差別，如文可知。今說清淨與彼相違，亦有四種，故作是說。

未二、於彼假名

**又即如是諸靜慮等種種引發假立名字，隨其色類如應安立，是名建立。**

　　種種引發假立名字者：謂由種種假立名字，能正引發諸靜慮等故。

未三、於彼增進邊際

**又即如是諸靜慮等具證得已，後更勝進修習圓滿，得隨所欲、得無艱難、得無梗澀，是名清淨。**

午二、結略義

**如來於此，如其未得、如其已得，於所得中，若劣、若勝、若彼假名、若彼所有增進邊際，如是一切皆如實知，故說如來普於一切靜慮、解脫、等持、等至，得無上智。**

　　如其未得等者：此中未得，結顯前說障礙雜染。於所得中，若劣，結顯前說自地雜染；若勝，結顯前說四種清淨。餘易可知。

辰四、根勝劣智力

**如所成熟修證圓滿，信等五根成軟中上，當知是名諸根勝劣。**

　　如所成熟等者：應可成熟補特伽羅，名所成熟。成熟品說：住聲聞種姓，於聲聞乘應可成熟。住獨覺種姓，於獨覺乘應可成熟。住佛種姓，於無上乘應可成熟。（陵本三十七卷二十頁3076）今說如其聲聞、獨覺及佛種姓，信等五根有軟中上三種差別，依此建立諸根勝劣。

辰五、種種勝解智力

**若從他信以為其先，或觀諸法以為其先，成軟中上愛樂印解，當知是名種種勝解。**

辰六、種種界智力

**若廣建立種種種性，或諸聲聞所有種性，或諸獨覺所有種性，或諸如來所有種性，或有種種不定種性，或貪等行差別道理，乃至有情八十千行，當知此中名種種界。**

辰七、遍趣行智力2　巳一、釋名3　午一、第一義

**若即如是諸趣入門隨順正行，如貪行者修不淨觀，如聲聞地已廣宣說。當知此等名遍趣行。**

午二、第二義

**復有異門。謂趣一切五趣之行，當知此等名遍趣行。**

午三、第三義

**復有異門。謂依種種黨類差別，更互相違，各各異見、異欲諍論、互相違背諸外道類，即諸沙門、或婆羅門所有諸行；或餘一切品類差別此世他世無罪趣行；當知此等名遍趣行。**

巳二、指說

**如迦羅摩經等廣說。**

　　或餘一切品類差別等者：此說三乘聖道趣涅槃行，名為此世他世無罪趣行。望前外道沙門、或婆羅門，名餘一切品類差別，此是內法凡聖補特伽羅攝故。顯揚論說：遍趣行智力，謂於一切相乘出離差別中無礙智性。（顯揚論四卷八頁31,499a）與此義同。

辰八、宿住隨念智力2　巳一、標

**若於種種有情眾中，謂於東方南西北方，種種名字假設安立品類差別。**

　　若於種種有情眾中等者：諸有情眾有六十二，如意地說。（陵本二卷十八頁169）是名種種。於此有情諸方名字施設有異，是名假設安立品類差別。

**隨先過去所有自體八言說句差別類中，隨念六種略所行行，有無量種宿住隨念。**

巳二、釋2　午一、別辨相3　未一、言說行相2　申一、八言說句2　酉一、徵

**何等名為八言說句？**

酉二、列

**謂如是名、如是生類、如是種姓、如是飲食、如是領受苦樂差別、如是長壽、如是久住、如是所有壽量邊際。**

　　如是長壽等者：此中三種，皆是壽量差別略行所攝。有情壽量種種非一，由此說言如是長壽。有情年齒或少、或中、或老，住有差別，由此說言如是久住。若阿羅漢、若諸有學，於現法中定般涅槃；若諸異生住最後有；由此說言如是所有壽量邊際。義如決擇分說。（陵本五十二卷十頁4178）

申二、六種略行2　酉一、徵

**何等名為隨言說句六種略行？**

酉二、列

**一者、呼召假名，二者、剎帝利等色類差別，三者、父母差別，四者、飲食方軌，五者、興盛衰損，六者、壽量差別。**

未二、差別標說6　申一、呼召假名

**由諸世間依憑如是八言說句、六種略行，於自於他起言起說：此是我名，此是彼名。**

申二、色類差別

**我是剎帝利，彼是剎帝利。我是婆羅門、吠舍、戍達羅，彼是婆羅門、吠舍、戍達羅。**

申三、父母差別

**此是我母，此是彼母。如說其母，父亦如是。**

申四、飲食方軌

**我食如是色類飲食，所謂酪、漿、羹、飯、糜等。彼食如是色類飲食，乃至廣說。**

申五、興盛衰損

**我有如是色類興衰差別而轉，彼有如是色類興衰差別而轉。**

申六、壽量差別

**我住如是色類年齒，所謂或少、或中、或老。彼住如是色類年齒，乃至廣說。**

未三、隨念邊際

**唯有爾所隨先過去所有自體八言說句差別類中六種略行，過此無有餘言說句及以略行。是故唯於如是品類發起隨念，更無有增。**

午二、結略義

**即於此中，若言說行所有行相，若言說句所有標說，及即於此隨起憶念，是故說言并相、并說皆能隨念。**

　　若言說行所有行相等者：前說六種略所行行，名言說行所有行相。依言說句起言起說，名言說句所有標說。

辰九、死生智力2　巳一、出能見3　午一、名天眼

**此中靜慮說名天住**[^28]**。眼依彼故，是彼果故，彼攝受故，名為天眼。**

　　此中靜慮說名天住等者：聲聞地說：言天住者，謂諸靜慮、諸無色住。（陵本三十四卷二十五頁2809）今於此中釋名天眼，唯取靜慮名為天住，為顯此眼依靜慮起，是靜慮果，復為靜慮所攝受故。

午二、名極淨

**是極圓滿、是善清淨靜慮果故，名極清淨。**

午三、名超人2　未一、於修得

**於其人中，所有名字皆不相似，是故說言超過於人。**

　　於其人中所有名字等者：謂於人中說名肉眼，彼所行境有明、無障，乃可現前。天眼不爾，有障、無障、若明、若闇、若近、若遠皆可現前，由是說言皆不相似。

未二、於生得

**欲界天中亦有生得，名相似轉清淨天眼，人中亦無。**

　　欲界天中亦有生得等者：此說欲界天中亦有天眼，然是生得，非靜慮果，是故名相似轉清淨天眼。為顯此亦超過於人，是故說言人中亦無。當知是義非此所說，非是如來天眼攝故。

巳二、明所見2　午一、於死生時

**諸有情類臨欲終沒，名為死時；住在中有，名為生時。**

午二、於中有相3　未一、惡色好色別

**趣黑闇者，由二種相，起如是類意生中有，如黑羺光及陰闇夜，故名惡色。趣明白者，由二種相，起如是類意生中有，如晴明夜及婆羅痆斯極鮮白衣，故名好色。**

未二、下劣勝妙別

**諸惡色者，說名為劣；諸好色者，說名為妙。**

未三、惡趣善趣別2　申一、總標能往

**諸下劣者，名往惡趣；諸勝妙者，名往善趣。**

申二、別釋其相2　酉一、惡趣攝2　戌一、辨種種2　亥一、若由此生2　天一、明作業2　地一、由壞戒

**所有壞戒及彼等起，說名成就諸身語意三種惡行。**

　　所有壞戒及彼等起等者：所受先壞，是名壞戒。由貪瞋癡為因緣故，能起身語不善業思，名彼等起。成就十種不善業道，名身語意三種惡行。

地二、由壞見2　玄一、標二種

**有二邪見。謂壞見者所成邪見，誹謗一切；及住彼意異品類者所成邪見，誹謗賢聖。如是皆名謗賢聖者。**

　　有二邪見等者：此說邪見業道有二差別。如有一類大乘惡取空者，名壞見者所成邪見。又如外道空見論者，起如是見，立如是論：無有施與、無有愛養、無有祠祀，廣說乃至世間無有真阿羅漢。名住彼意異品類者所成邪見。如是二種差別應知。

玄二、顯等起

**由邪見故，計著邪因及以邪果；由此為緣，造作邪業。造邪業故，所有法受或現受樂，於當來世受苦異熟；或現受苦，於當來世受苦**[^29]**異熟。是故復說起諸邪見業法受因。**

　　起諸邪見業法受因者：謂起邪見、造作邪業及現法受，能為當來苦異熟因故。

天二、結因緣

**彼雖成就其餘所有種種善法，而但由此往於惡趣，是故說言由此因緣。**

亥二、若得生已受苦惱等2　天一、明得生緣2　地一、名身壞

**名色二種更互乖離，故名身壞。**

地二、名極死

**一切死中，如是死者最極下劣，故名極死。**

　　一切死中等者：謂善心死、不善心死、無記心死，名一切死。即於此中，不善心死者，將命終時，見亂色相，極重苦受逼迫於身，是故說名最極下劣。義如意地中說。（陵本一卷十四頁70）

天二、明受諸苦3　地一、標體性

**為欲開示那落迦想，是故說言墮險惡趣。為欲開示自性體事，是故復須說那落迦。**

地二、釋名字

**由非法行、不平等行往趣於彼，故名為險。於此趣中，觸諸苦觸，長時種種猛利無間受諸苦惱平等出現，故名惡趣。墮下分故，大深坑故，難救拔故，甚可悲故，極下賤故，以大綺言常悲怨故，說名為墮。**

地三、明說意

**由能發起上品厭離，是故唯說墮那落迦。**

　　以大綺言常悲怨故者：謂由苦所逼惱，常發言音哀吟悲冤，名常悲怨。如是言音不能引義，故名綺言。

戌二、結略義

**當知此中，若由此生、若得生已，受諸苦惱；若受苦已，復起所餘自業所作種種眾苦，如是一切由此諸想之所顯示。**

　　若由此生等者：前說邪見、業及法受，名由此生。墮險惡趣，受苦異熟，名得生已，受諸苦惱。於惡趣中，觸諸苦觸，長時種種猛利無間受諸苦惱平等出現，名受苦已，復起所餘自業所作種種眾苦。如是一切黑品因果等相，皆由前說諸差別名之所顯示。

酉二、善趣攝2　戌一、例相違

**與上相違，隨其所應一切白品，皆當了知。**

戌二、辨差別

**此差別者，善行為先所有諸趣，名為善趣。受極樂故，名樂世界。**

辰十、漏盡智力3　巳一、出所能治

**一切諸漏所有隨眠無餘永斷，逮得能治勝無漏心、勝無漏慧，是其最勝增上心攝、增上慧攝。由漏盡故，說名無漏心、慧解脫。**

巳二、明自內證

**即此心、慧二種解脫，於最後有，說名內證第六神通，由依見道及依修道內所證故。**

巳三、正能覺他2　午一、釋

**既自證已，如實了知，隨其所欲能為他說，是故說言於現法中自證通慧，具足開覺，我生盡等諸句差別。**

午二、指

**廣說如後攝異門分，應知其相。**

　　我生盡等諸句差別者：謂我生已盡，梵行已立，所作已辦，不受後有，是名諸句差別。如攝異門分有二種釋應知。（陵本八十三卷十七頁6325）

**瑜伽師地論科句披尋記卷第四十九**

[^1]: 「己」，陵本作「已」。

[^2]: 編按：「精進」，卷三十八原文作「精勤」。

[^3]: 「後後」，磧砂作「後後地」。

[^4]: 「敏」，磧砂作「愍」。

[^5]: 磧砂無「諸」字。

[^6]: 「腨」，大正作「踹」。

[^7]: 「分」，大正作「靡」。

[^8]: 「并」，磧砂作「普」。

[^9]: 「臚」，磧砂作「矑」。

[^10]: 「所」，磧砂作「中」。

[^11]: 「他」，磧砂作「訶」。

[^12]: 「友」，磧砂、大正作「支」。

[^13]: 「二十二頁」，披尋記原作「十二頁」。

[^14]: 「冀」，陵本作「異」。

[^15]: 「己」，陵本作「已」。

[^16]: 磧砂無「譬」字。

[^17]: 「如父如母」，磧砂作「猶如父母」。

[^18]: 「髆」，大正作「膊」。

[^19]: 「己」，陵本作「已」。

[^20]: 「分」，大正作「靡」。

[^21]: 「任」，磧砂作「住」。

[^22]: 「起」，磧砂作「超」。

[^23]: 「記」，大正作「說」。

[^24]: 「亦名」，大正作「名為」。

[^25]: 磧砂無「施設無上」四字。

[^26]: 「得」，大正作「得得」。

[^27]: 「己」，大正、陵本作「已」。

[^28]: 「住」，磧砂作「依」。

[^29]: 「於當來世受苦」，磧砂此句重覆。
