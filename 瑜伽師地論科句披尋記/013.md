# 瑜伽師地論科句披尋記卷第十三

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中三摩呬多地第六之三**

壬二、傍辨彼義2　癸一、引釋諸經11　子一、樂空閑等3　丑一、牒經言

**復次，如世尊言：汝等苾芻，當樂空閑，勤修觀行，內心安住正奢摩他者。**

丑二、釋彼義2　寅一、樂空閑2　卯一、釋名

**謂能遠離臥具貪著，或處空閑，或坐樹下，繫念現前，乃至廣說。名樂空閑。**

　　或處空閑等者：聲聞地說：山谷、巖穴、稻稈積等，名空閑室；大樹林中，名林樹下；空迥、塚間、邊際臥坐，名阿練若。（陵本三十卷六頁2501）此中空閑及與樹下，乃至廣說，如次應釋。

卯二、顯義

**當知此言顯身遠離。**

寅二、內心安住正奢摩他2　卯一、釋名

**若能於內九種住心，如是名為內心安住正奢摩他。**

卯二、顯義

**當知此言顯心遠離。**

　　顯身遠離及心遠離者：謂不與在家及出家眾共相雜住，獨一無侶，是名身遠離。遠離一切染汙、無記所有作意，修習一切其性是善能引義利定地作意，及定資糧加行作意，是名心遠離。亦如聲聞地說。（陵本三十卷八頁2507）

丑三、明漸次3　寅一、引發奢摩他

**若樂處空閑，便能引發內心安住正奢摩他。**

寅二、引發毗鉢舍那

**若內心安住正奢摩他，便能引發毗鉢舍那。**

寅三、引發覺了

**若於毗鉢舍那善修習已，即能引發於諸法中如實覺了。**

子二、修無量等2　丑一、牒經言

**復次，如世尊言：汝等苾芻，於三摩地當勤修習，無量、常委、安住正念者。**

丑二、釋彼義2　寅一、顯修相2　卯一、略標

**謂先總標於三摩地勤修習已，後以三事別顯修相。**

卯二、別釋3　辰一、第一義2　巳一、出體相3　午一、無量

**無量者，謂四無量。**

午二、常委

**常委者，謂常有所作，及委悉所作，故名常委。**

　　常有所作及委悉所作者：由於無量及住正念，勇猛無間，能常修習、能委修習，無懈無憚，是名常有所作、委悉所作。

午三、安住正念

**安住正念者，顯於四念住，安住其心。**

巳二、明所說3　午一、徵

**何故說此三種修相？**

午二、釋2　未一、標列

**謂依二種圓滿故。一者、世間圓滿，二者、出世**[^1]**圓滿。**

未二、配屬3　申一、修無量

**修無量故，便能引發世間圓滿。**

申二、修正念

**修正念故，便能引發出世圓滿。**

　　修無量故便能引發世間圓滿等者：前三無量，應知安樂意樂所攝；後一無量，應知利益意樂所攝。修習此故，堪能攝受增長無量最勝福德資糧，名能引發世間圓滿。菩提分法念住為先，修習此故，展轉殊勝證八道支，名能引發出世圓滿。

申三、常委修

**常委修故，於此二種速得通達；由此因緣，處二中說。**

午三、結

**是故但說三種修相。**

辰二、第二義3　巳一、無量

**又無量者，顯奢摩他道。**

巳二、住正念

**住正念者，顯毗鉢舍那道。**

巳三、常委

**常委者，顯此二種速趣證道。**

辰三、第三義3　巳一、無量

**又無量者，顯趣福德行。**

巳二、住正念

**住正念者，顯趣涅槃行。**

巳三、常委

**常委者，顯趣二種速圓滿行。**

寅二、明漸次

**先於奢摩他善修習已，後與毗鉢舍那方得俱行。修此二種三摩地故，如實覺了所知境界。**

子三、等持等至善巧等2　丑一、善巧非善巧2　寅一、牒經言

**復次，如世尊言：修靜慮者，或有等持善巧，非等至善巧。廣說如經嗢柁南頌。**

寅二、辨差別2　卯一、配釋四句2　辰一、顯彼相4　巳一、第一句2　午一、等持善巧

**云何等持善巧？謂於空等三三摩地得善巧故。**

午二、非等至善巧

**云何非等至善巧？謂於勝處、遍處、滅盡等至不善巧故。**

巳二、第二句

**云何等至善巧，非等持善巧？謂於十種遍處等至及無想等至，若入若出俱得善巧，非於三三摩地。**

巳三、第三句

**云何俱善巧？謂於彼二俱善巧故。**

巳四、第四句

**云何俱不善巧？謂於彼二俱不善巧故。**

辰二、指隨應

**如是於先所說等持、等至中，隨其所應，當善建立。**

　　如是於先所說等持等至等者：先總標中，等持、等至說有多種，今指彼文，隨其所應，當作善巧、不善巧四句分別。於前文中，唯說空等三三摩地名為等持，及與勝處、遍處、滅盡名為等至。當知且舉少分為論，故於此中例於一切，故說如是，理應有故。

卯二、別廣二句2　辰一、等持善巧非等至善巧

**又說等持善巧非等至善巧者，謂於等持名句文身善知差別，非於能入等至諸行狀相差別。**

辰二、等至善巧非等持善巧2　巳一、徵

**云何等至善巧非等持善巧？**

巳二、釋2　午一、約一類說

**謂如有一，善知能入隨一等至**[^2]**諸行狀相，亦能現入；而不善知此三摩地名句文身差別之相，亦不能知我已得入如是如是等持差別。**

午二、約菩薩說2　未一、辨相

**有諸菩薩，雖能得入若百若千諸三摩地，而不了知彼三摩地名句文身，亦不能知我已得入如是如是等持差別。**

未二、簡位

**乃至未從諸佛所聞，及於已得第一究竟諸菩薩所而得聽聞，**

　　已得第一究竟諸菩薩所者：菩薩十二住中，最上成滿菩薩住，應知名到究竟地，由是此說第一究竟。

**或自證得第一究竟。**

丑二、住出等相11　寅一、住2　卯一、徵

**云何為住？**

卯二、釋2　辰一、辨相

**謂善取能入諸三摩地諸行狀相，善取彼故，隨其所欲能住於定，於三摩地無復退失。**

辰二、結名

**如是若住於定，若不退失，二俱名住。**

寅二、出2　卯一、徵

**云何為出？**

卯二、釋3　辰一、略標

**謂如有一，於能入定諸行狀相不復思惟，於不定地分別體相所攝定地不同類法作意思惟，出三摩地；**

　　於不定地分別體相所攝等者：如五識身自性不定，名非定地，是名定地不同類法。然此唯說意識所緣，由是說言分別體相所攝。如有一類聞聲出定者，於爾所時，彼三摩地相間相雜作意而轉，是故出定。義如決擇分說。（陵本六十三卷九頁5049）當知彼相此類所攝。

**或隨所作因故，或定所作因故，或期所作因故，而出於定。**

　　或隨所作因故等者：隨所應作，名隨所作；定所應作，名定所作；要期所作，名期所作。如下自釋，隨文可知。

辰二、別釋3　巳一、隨所作

**隨所作者，謂修治衣鉢等諸所作業。**

巳二、定所作

**定所作者，謂飲食便利、承事師長等諸所作業。**

巳三、期所作

**期所作者，謂如有一，先立期契，或許為他當有所作，或復為欲轉入餘定。**

辰三、總結

**由此因緣，出三摩地。**

寅三、行3　卯一、徵

**何等為行？**

卯二、標

**謂如所緣作種種行而入於定。**

卯三、釋

**謂麤行、靜行、病行、癰行、箭行、無常行等，若於彼彼三摩地中所有諸行。**

　　何等為行等者：此中麤行、靜行，世間離欲道攝。病行、癰行，乃至無常行等，出世離欲道攝。此中等言，等取苦、空、無我，或復苦集滅道，或復真如、法性、實際。如三三摩地有空、無願、無相行轉，如是所餘一切三摩地亦有各別行轉，是故彼彼三摩地中所有諸行。

寅四、狀3　卯一、徵

**何等為狀？**

卯二、標

**謂於諸定臨欲入時，便有此定相狀先起。**

卯三、釋2　辰一、自了知

**由此狀故，彼自了知：我於如是如是相定，不久當入，或復正入。**

辰二、師了知

**彼教授師由此狀故，亦了知彼不久當入如是如是相定。**

寅五、相2　卯一、徵

**何等為相？**

卯二、釋2　辰一、標列

**謂二種相。一、所緣相，二、因緣相。**

辰二、隨釋2　巳一、所緣相

**所緣相者，謂分別體。由緣此故，能入諸定。**

巳二、因緣相2　午一、標能入

**因緣相者，謂定資糧。由此因緣，能入諸定。**

午二、釋資糧2　未一、列種類

**謂隨順定教誡教授，積集諸定所行資糧，修俱行欲，厭患有心，**

　　修俱行欲厭患有心者：修俱行欲，謂取欣樂相。厭患有心，謂取厭離相。義如聲聞地說。（陵本三十二卷一頁2613）

**於亂不亂審諦了知，**

　　於亂不亂審諦了知者：謂能了知諸相、尋思、隨煩惱中所有亂相，及能了知心一境性隨六想修諸不亂相。義如聲聞地說。（陵本三十二卷五頁2624）

**及不為他之所逼惱。**

未二、隨難釋

**或人所作，或非人所作，或音聲所作，或功用所作。**

　　或人所作等者：此釋他所逼惱諸差別相。謂所居處，若有怨敵、盜賊、師子、虎、豹、豺、狼諸恐怖事，是名或人所作，或非人所作之所逼惱。又彼處所，晝時憒鬧，夜多音聲，是名音聲所作之所逼惱。又彼處所，隨順身命眾具不易可得，求衣服等甚為艱難，飲食支持有所匱乏，是名功用所作之所逼惱。

寅六、調善2　卯一、徵

**云何調**[^3]**善？**

卯二、釋2　辰一、標相2　巳一、舉不調善

**謂若三摩地猶為有行之所拘執，如水被持；或為法性之所拘執，不靜不妙，非安隱道，亦非證得心一趣性；此三摩地不名調善，不隨所樂安隱而住。**

巳二、例調善

**與此相違，名為調善。**

　　不靜不妙等者：所治煩惱未永寂靜，是名不靜。自地煩惱愛味相應，是名不妙。所得之道有退轉故，是名非安隱道。未得無尋無伺地故，是名亦非證得心一趣性。

辰二、隨釋2　巳一、有行拘執2　午一、徵

**云何猶為有行拘執？**

午二、釋2　未一、舉有行2　申一、由俱思

**謂由誓願俱行思故，制伏外緣，持心於定。**

　　謂由誓願俱行思故等者：此中誓願，謂欲令心離諂離詐，調柔正直，由是其心不為外境之所纏擾。如聲聞地說。（陵本三十卷七頁2505）思與俱行，名俱行思。

申二、由功用

**又於作意，要由功用方能運轉，不令內心於外流散。**

未二、結被持

**故作是說，如水被持。**

　　又於作意要由功用方能運轉等者：前作意中，說有四十作意事，當知此為力勵運轉作意所攝。謂修始業未得作意者所有作意故。（陵本十一卷十七頁922）

巳二、法性拘執2　午一、徵

**云何法性之所拘執？**

午二、釋2　未一、觀麤靜性

**謂觀下地為麤法性，觀於上地為靜法性。**

未二、觀寂靜等

**寂靜微妙，得安隱道，及能證得心一趣性，如五聖智三摩地中已略解釋。**

寅七、所行2　卯一、徵

**云何所行？**

卯二、釋2　辰一、舉於三摩地2　巳一、標

**謂三摩地所行境界。**

巳二、釋

**由所得定，過此已上不能知故。**

辰二、例於根度等

**如初靜慮，不能觀見第二靜慮。如是根度、數取趣度，亦不能知。**

　　如是根度數取趣度亦不能知者：度謂分齊。顯揚論說：由緣唯二根故，唯二作意可知；緣唯二作意故，唯二修可知；緣唯二修故，唯二行可知；緣唯二行故，唯二補特伽羅可知。（顯揚二十卷一頁31,578b）此五唯二，謂彼分齊勝劣差別。今舉初後，略不具說，當知一切皆不能知。

寅八、引發

**云何引發？謂能略攝廣文句義，及能成辦諸勝功德。**

　　云何引發等者：如前說引發相應知。（陵本十一卷二十三頁957）

寅九、等愛等3　卯一、等愛

**云何等愛？謂慚、愧、愛、敬、信、正思惟、正念、正知、根護、戒護，及無悔等樂為最後。由隨樂故，心便得定。**

　　根護戒護等者：修根律儀，是名根護。受戒律儀，是名戒護。由戒清淨，便無憂悔；無憂悔故，歡喜安樂；由有樂故，心得正定。如是次第，其義應知。

卯二、不等愛

**與此相違，名不等愛。**

卯三、等愛亦不等愛

**云何等愛亦不等愛？謂如有**[^4]**一，於慚愧等少**[^5]**分成就，少不成就。謂具慚愧而無愛敬，乃至廣說。**

寅十、增減2　卯一、增

**云何為增？謂所得定轉復增長。**

卯二、減

**云何為減？謂所得定還復退失。**

寅十一、方便2　卯一、徵

**云何方便？**

卯二、釋2　辰一、出二道

**謂趣彼二道。**

辰二、指三相

**又止、舉、捨，當知如前止等相中已具分別。**

　　云何方便等者：謂奢摩他、毗鉢舍那，是名趣彼二道。即此二道，名為方便。又止、舉、捨，亦名方便。如前三十二相中說。（陵本十一卷二十頁[^6]941）

子四、有倒無倒2　丑一、牒經言

**復次，如分別靜慮經言：有靜慮者，即於興等謂之為衰，乃至廣說。**

丑二、釋彼義3　寅一、略標釋

**此中四轉，當知二時顛倒。**

　　此中四轉當知二時顛倒者：於興謂衰，有其二轉，是名顛倒。於衰謂衰，亦有二轉，是名無倒。由依如是倒、無倒處安立四轉，當知二時通倒、無倒。由倒為先，故且舉說二時顛倒，二無倒相後方說故。

**謂於三摩地若退墮時，若勝進時，趣退及退，俱名為衰；趣勝進道及與勝進，俱名為興。**

　　謂於三摩地若退墮時若勝進時者：此中退墮及與勝進，如前順退分定、順勝分定，應知其相。（陵本十二卷三頁973）

寅二、廣分別2　卯一、有倒2　辰一、勝進時攝2　巳一、徵

**云何應知於三摩地進時顛倒**[^7]**？**

巳二、釋3　午一、標彼相

**彼謂我今退失離生喜樂，我今退失勝三摩地。**

　　於三摩地進時顛倒者：此中進時，謂趣勝進道時。於進謂退，故名顛倒。

午二、釋所以2　未一、舉所由

**謂靜慮者勤修習故，心趣寂靜，隨捨行故。**

　　心趣寂靜隨捨行故者：於有尋有伺三摩地相心能棄捨，於無尋無伺三摩地相繫念安住，是名心趣寂靜。由內等淨隨順住捨，名隨捨行。

**從初靜慮入於第二靜慮近分，然於此事不善了知。於此位中，初靜慮地喜樂已過，第二靜慮地中所有喜樂猶未能得。**

未二、明作念

**便作是念：我**[^8]**今退失離生喜樂。遂還從彼退攝其心。**

午三、結顛倒

**當知如是修靜慮者其心顛倒。**

辰二、退墮時攝2　巳一、徵

**云何應知於三摩地退時顛倒？**

巳二、釋3　午一、舉所由

**謂如有一，得初靜慮，為涅槃故，積集資糧。彼於涅槃，已得所修資糧圓滿；**

　　於三摩地退時顛倒者：此中退言，謂世間定所生喜樂不復現行。於爾所時，起厭離想作意現前，據實應言是勝進時。於此勝進謂為退失，故成顛倒。

**由此因緣，或由功用，或復任運，起如是想作意現前。**

　　起如是想作意現前者：謂修涅槃道時，於斷界、離欲界、滅界，觀見最勝寂靜功德，修習斷想、離欲想、滅想，或由功用、或復任運而得現前，是名起如是想作意現前。

**由如是想作意故，於諸色中乃至識中，了知如病乃至無我。**

　　於諸色中乃至識中等者：謂於色、受、想、行、識所攝諸法，了知如病、如癰、如箭、障礙、無常、苦、空、無我應知。

**由如是想作意故，從此無間，因世間定所生喜樂不復現行。**

午二、明作念

**便作是念：我今退失定生利益，及所依止。遂還從彼退攝其心。**

　　我今退失定生利益等者：所生喜樂，是名利益。所得轉依，名所依止。

午三、結顛倒

**如是當知修靜慮者於三摩地退失顛倒。**

卯二、無倒2　辰一、辨相2　巳一、舉初無倒3　午一、徵

**云何當知於三摩地退失無倒？**

午二、釋3　未一、由愛味

**謂如有一，得初靜慮，便生喜足，不求上進，唯起愛味。由起如是欲俱行想作意故，遂便退失近欲界定。彼於此衰能了是衰，由此因緣，當知無倒。**

　　於三摩地退失無倒等者：此中退失，謂趣退時。於此趣退了知是退，是故無倒。以於此中說彼於所得定不求上進，唯起愛味，應是順住分捨。由此故知，唯趣退時，說名退失。

未二、由高舉

**又由所得靜慮定故，自譽**[^9]**毀他。謂我所得此靜慮定，非餘能得。由起如此欲俱行想作意故，所有蓋纏轉增轉厚，便從定退。彼於此衰能了是衰，由此因緣，當知無倒**[^10]**。**

未三、由貪求

**又以所得靜慮諸定顯示於他，為諸國王及王臣等當供養我。從定起已，尋思此事。由如是欲俱行想作意故，所有蓋纏轉增轉厚，餘如前說。**

午三、結

**如是當知修靜慮者於三摩地退失無倒。**

　　又由所得靜慮定故至退失無倒者：自下顯示第二無倒。此中退失，謂退墮時，由下說言從定退故。言諸蓋纏轉增轉厚者，謂貪欲蓋等諸隨煩惱，是名蓋纏。餘如前說者，謂如前說從彼定退。

巳二、翻倒第二

**第二無倒，翻初無倒，應知其相。**

　　第二無倒翻初無倒應知其相者：初說無倒，謂於不求上進，唯起愛味。知為退失，非謂已退，是趣退時。第二無倒，謂由蓋纏轉增轉厚，便從定退。知為退失，是已得退，即退墮時。依此說言翻初無倒，應知其相。

辰二、明位

**此二無倒，亦於二時應知其相。**

　　此二無倒亦於二時應知其相者：此中二時，亦謂於三摩地若退墮時、若勝進時。第一無倒退墮時攝，當知趣退，名為衰故。第二無倒勝進時攝，由彼所得靜慮，非唯初靜慮故，既勝進已，從彼退故。

寅三、結安立

**由依如是倒無倒處，安立四轉。**

子五、四檢行定2　丑一、舉經

**復次，如分別四檢行定經中，由四種相，檢行一切三摩地等。謂此等持是順退分，乃至此是順決擇分。**

丑二、釋義2　寅一、略

**云何檢行？謂此是劣分、此是勝分、此殊勝分、此最勝分，如其次第。**

　　由四種相至如其次第者：是劣、是勝、殊勝、最勝，名四種相。是順退分，乃至此是順決擇分，是名一切三摩地等。等言，等取三摩鉢底。順退分定，即是劣分；乃至順決擇分，即最勝分；由是說言如其次第。

寅二、廣2　卯一、徵

**此復云何？**

卯二、釋4　辰一、劣分攝2　巳一、出種類

**謂修定者，從初靜慮還退出已，於諸靜慮不復樂入，亦不思惟此行狀相。**

　　於諸靜慮至此行狀相者：四種靜慮，名諸靜慮。於此出離不能了知，故不樂入。又於入初靜慮諸行狀相，亦不殷勤懇到而善取之，名不思惟此行狀相。

**然欲俱行諸想作意數數現前，如先所說，從彼起已隨念愛味。**

巳二、明應檢

**當於爾時，修靜慮者應自檢行：我三摩地今成退劣。**

　　如先所說從彼起已隨念愛味者：如前愛味相應靜慮等定中作如是說：其所愛味，當言已出。是故此說從彼起已隨念愛味。

辰二、勝分攝2　巳一、出種類

**又修定者，從初靜慮還退出已，得聞隨順此定教法。謂初靜慮諸行狀相。殷勤懇到善取其相，令所得定堅住不忘。如是隨念順定法故，成順住分。**

巳二、明應檢

**當於爾時，應自檢行：我三摩地已成其勝，我三摩地已得安住，非退、非進、非趣決擇。**

　　殷勤懇到善取其相者：謂觀所取及能取法，如言住觀於坐等是。

辰三、殊勝分攝2　巳一、出種類

**又靜慮者，從初靜慮還退出已，得聞隨順第二靜慮教授之法；既得聞已，第二靜慮道俱行諸想作意數數現前。**

巳二、明應檢

**當於爾時，應自檢行：我三摩地已成殊勝，非退、非住，唯是勝進，非趣決擇。**

辰四、最勝分攝2　巳一、出種類

**又修定者，從初靜慮還退出已，聞苦諦等相相應教法；既得聞巳，苦諦等俱行諸想作意順決擇分數數現前。**

巳二、明應檢

**彼於爾時，當自檢行：我三摩地已成最勝，非退、非住，亦非勝進，然趣決擇。**

子六、不受諸想3　丑一、舉經言

**復次，如經言：有眼、有色，乃至有意、有法；而諸苾芻，於此諸法若實若有都不領受。尚不受想，何況無想。**

　　於此諸法若實若有都不領受等者：諸法真如、法性、實際，是名為實。諸法是苦、是集，或是病等，是名為有。於此思惟，發起勝解，是名領受。今說苾芻以無漏作意思惟諸法，於所緣相未生勝解，是故說言都不領受。於彼是苦、是集，或是病等諸所修想尚不領受，何況堪能領受真如、法性、實際離諸相想。

丑二、徵所以

**此復云何？**

丑三、釋彼義2　寅一、不受法想2　卯一、辨安住2　辰一、舉初靜慮2　巳一、明無想等

**謂諸苾芻於初靜慮具足安住，由此因緣，厭壞眼色乃至意法。**

　　於初靜慮具足安住等者：此初靜慮，謂是世間證根本定，名具足住。以此為依，進修無漏，於彼諸法起過患想，由是厭壞眼色乃至意法。

**由厭壞故威勢映奪，遂於眼中無有眼想，然有其想；乃至於法無有法想，然有其想。**

　　遂於眼中無有眼想等者：謂於眼等諸法不受自相，名無眼想，乃至無有法想。然於其中思惟是苦、是集，或是病等，名有其想。此中思惟，當言猶為聞思間雜，未至領受，由是前說尚不受想。

巳二、別釋有想2　午一、徵

**云何有想？**

午二、釋

**謂於眼等，作意思惟是苦、是集，或是病等，彼於諸法不受自相。**

辰二、例餘諸定

**如是乃至無所有處。**

卯二、出作意

**此中正說無漏作意。**

寅二、不受無想2　卯一、徵

**云何名為不受無想？**

卯二、釋2　辰一、依無相辨2　巳一、辨相

**謂不思惟一切相故，於盡滅中思惟寂靜。**

巳二、釋名

**此中意說離諸相想，名為無想。**

辰二、依滅定辨

**又說安住滅盡定者，一切諸想皆不生起。**

　　云何名為不受無想等者：此中無想，如文自釋，亦即諸法真如、法性、實際。此不受義，例如前釋。

子七、四種趣道2　丑一、舉經問

**復次，如經中說四種趣道。云何宴坐，於諸法中思惟簡擇？**

丑二、依義答2　寅一、別辨相4　卯一、最初趣道2　辰一、辨

**謂有苾芻，先已證得初靜慮等，而未見諦。由聽正法及多聞故，而能宴坐，依三摩地，於苦等諦發起現觀。**

辰二、結

**如是行者，依增上心，修增上慧。**

卯二、第二趣道2　辰一、辨

**又有苾芻，如實知苦乃至知道，而未證得初靜慮等。彼便宴坐，思惟諸法。**

辰二、結

**如是行者，依增上慧，修增上心。**

　　云何宴坐等者：謂於諸佛所許大小繩床、草葉座等結加趺坐，是名宴坐。由此因緣，速發輕安，能經久時故。言思惟者，謂於靜慮諸行狀相。言簡擇者，謂於不共四聖諦法。

卯三、第三趣道

**第三行者，名為俱得。奢摩他、毗鉢舍那雙雜轉故。**

　　奢摩他毗鉢舍那雙雜轉故者：謂奢摩他、毗鉢舍那二種和合平等俱轉，由此說名雙運轉道。聲聞地中顯示其相應知。（陵本三十一卷十六頁2600）

卯四、第四趣道2　辰一、依增上心修增上慧

**第四行者，先已證得初靜慮等，未聽正法，未習多聞。後從大師或餘尊所，聞見諦法，或復得聞斷餘結法；由此得入真諦現觀，或復證得阿羅漢果。**

　　聞見諦法等者：苦等諦法，唯聖能見，名見諦法。既聽聞已，由是因緣，得入真諦現觀。修道煩惱，未斷應斷，是名斷餘結法。既聽聞已，由是因緣，證得阿羅漢果。

辰二、依增上慧修增上心

**彼既證得出離所引大善喜悅，由能制伏諸掉舉心，復還宴坐。如是坐已，安心住於靜慮、等至。**

　　證得出離所引大善喜悅者：謂由前後勇猛精進，已得安住所證差別，由隨念此，復於後時所證差別深生信解，發喜悅意故。

寅二、結略義

**最初趣道，引見道故；第二、第三，引修道故；第四趣道，為俱引故。**

子八、四淨勝2　丑一、舉經問

**復次，如經中說有四淨勝。為求清淨，此最為勝，故名淨勝。云何為淨？云何為勝？**

丑二、依義答2　寅一、釋淨勝2　卯一、淨

**謂所得、所證、所引戒等，若圓滿、若攝受，是名為淨。**

卯二、勝

**發勤精進，未滿令滿，是名為勝。**

　　謂所得所證所引等者：此中所得，謂於尸羅。所證，謂於三摩地見及與解脫。於此得證，說名圓滿；於此所引，說名攝受。如是差別，其義應知。

寅二、辨四種4　卯一、尸羅圓滿攝受2　辰一、徵

**云何尸羅圓滿攝受？**

辰二、釋2　巳一、尸羅圓滿2　午一、釋2　未一、簡非

**謂若有一，雖住具戒，亦能守護別解脫律儀，而於軌則及所行中未能具足，未於小罪深見怖畏。**

　　雖住具戒至深見怖畏者：此中諸相，聲聞地中廣辯應知。（陵本二十二卷二頁1893）

**此於尸羅，未名圓滿。**

未二、顯正

**若於一切皆悉滿足，乃名圓滿。**

午二、結

**如是名為尸羅圓滿。**

巳二、尸羅攝受

**若於長時串修習故，便於根門善守而住，廣說乃至即於尸羅攝成自體，自性安住。如是名為尸羅攝受。**

　　即於尸羅攝成自體等者：此說無漏律儀。若得阿羅漢果時，清淨最勝，常得成就自性淨戒，戒成其性。由阿羅漢諸漏永盡，不能習近五種處所。一者、不能故思殺害諸眾生命，二者、不能不與而取，三者、不能行非梵行習婬欲法，四者、不能知而妄語，五者、不能貯蓄受用諸欲資具故。如聲聞地說。（陵本三十四卷二十六頁2813）

卯二、三摩地圓滿攝受2　辰一、三摩地圓滿2　巳一、徵

**云何三摩地圓滿？**

巳二、釋2　午一、顯正

**謂若已得加行究竟果，或第四靜慮，乃名**[^11]**圓滿。**

午二、簡非

**於此下位，皆未圓滿。**

　　謂若已得加行究竟果等者：七作意中，加行究竟果作意最為後邊，故名圓滿。諸靜慮中，第四靜慮最為後邊，故名圓滿。於此加行究竟果及第四靜慮下位，非最殊勝，皆未圓滿。

辰二、三摩地攝受2　巳一、徵

**云何三摩地攝受？**

巳二、釋2　午一、令清淨

**謂彼所得三摩地等後時清淨。**

午二、令調善

**又三摩地不為有行之所拘執，乃至廣說。**

　　謂彼所得三摩地等後時清淨者：此中清淨，謂得自在，由無愛味、慢、見、疑、無明等諸隨煩惱所染汙故。三摩地相略有三種。一、得三摩地，二、三摩地圓滿，三、三摩地自在。修所成地廣釋差別。（陵本二十卷十頁1743）此中次第，應如是知。

卯三、見圓滿攝受2　辰一、見圓滿2　巳一、徵

**云何見圓滿？**

巳二、釋2　午一、釋正見

**謂聞他音，及如理作意故，正見得生。**

午二、釋圓滿2　未一、簡非

**由此正見，雖能知苦乃至知道，若未如實，猶不得名正見圓滿。**

　　猶不得名正見圓滿者：此中正見，謂是世間。非正通達證現觀故。

未二、顯正

**若能於彼如實了知，爾時方名正見圓滿。**

　　爾時方名正見圓滿者：此中正見，謂出世間。由於爾時所緣能緣平等平等之所生故。

辰二、見攝受

**云何見攝受？謂於後時諸漏永盡，乃至廣說。**

卯四、解脫圓滿攝受2　辰一、解脫圓滿2　巳一、徵

**云何解脫圓滿？**

巳二、釋2　午一、簡非

**謂若由有學智見解脫貪等，未名圓滿。**

午二、顯正

**若由無學智見得解脫者，乃名圓滿。**

辰二、解脫攝受

**云何解脫攝受？謂若行、若住，常不退失現法樂住，如是名為解脫攝受。**

子九、心清淨行苾芻思惟五相2　丑一、舉經言

**復次，如經言：心清淨行苾芻，於時時間，應正作意思惟五相，乃至廣說。**

丑二、釋彼義2　寅一、心清淨行2　卯一、釋得名

**方便勤修增上心者，乃得名為心清淨行。**

卯二、明彼障

**諸惡不善欲等尋思，及親里等所有尋思，皆於此行能為障礙。**

　　諸惡不善欲等尋思等者：攝事分說八種尋思。謂欲尋思、恚尋思、害尋思、親里尋思、國土尋思、不死尋思、輕懱相應尋思、家勢相應尋思。（陵本八十九卷九頁6747）前三尋伺，能墮惡趣及障於善，是故說言諸惡不善。由是種種尋思令心擾動故，於心清淨行能為障礙。

寅二、思惟五相3　卯一、標補特伽羅

**略有三種補特伽羅。由軟中上尋思行者，有差別故。**

卯二、攝所思惟相3　辰一、軟品尋思攝

**初由正思惟所餘相故，令彼尋思不復現行。**

　　初由正思惟所餘相故等者：此中初言，謂即軟尋思行補特伽羅。由於彼相不正思惟，故諸尋思未生令生。今於彼相如理作意，或復思惟阿那波那念以為對治，名正思惟彼所餘相，由是尋思不復現行。

辰二、中品尋思攝2　巳一、標二相

**第二由見尋思深過患故，或復不念不思惟故，令彼尋思不復現行。**

　　第二由見尋思深過患故者：此謂中尋思行補特伽羅。此所思惟有其二相。於諸尋思取過患想，見深過患已，彼不復現行，是第一相；或復不念及不思惟，是第二相。

巳二、隨難釋

**云何不念及不思惟？由善於內安心等故。**

　　由善於內安心等故者：謂由不念作意，全不於所緣境繫縛其心，或於不淨，或復餘處。唯作是念：我心云何得無散亂、無相、無分別、寂靜、極寂靜、無轉無動、無所希望、離諸作用、於內適悅？如聲聞地說。（陵本三十一卷十一頁2582）由此加行善正除遣，故名為善。令心內住、等住、安住，乃至廣說及以等持，由是故說於內安心等言。

辰三、上品尋思攝2　巳一、由漸制伏

**第三**[^12]**補特伽羅，非初即能令彼一切皆不現行，要當方便令尋思行漸漸歇薄；麤既息已，漸當制伏。**

巳二、由多厭患

**若猶未能於尋思路尋思所緣深生厭怖，當以厭患俱行之心多思惟力，於彼尋思俱行之心調練制伏。**

　　第三補特伽羅等者：此謂上尋思行補特伽羅。此所思惟，亦有二相：令漸歇薄，及漸制伏，是第一相；由多厭患，調練制伏，是第二相。如文可悉。

卯三、結成五種相

**如是三種補特伽羅，分為五種。**

　　如是三種補特伽羅分為五種者：第一補特伽羅唯有一相，第二、第三補特伽羅各復有二，如是分為五種應知。

子十、陶鍊其心2　丑一、舉經問

**復次，盪塵經中，佛世尊言：當如陶鍊生金之法，陶鍊其心，乃至廣說。如是等義云何應知？**

丑二、依義答2　寅一、舉陶鍊金2　卯一、標列

**謂陶鍊生金略有三種。一、除垢陶鍊，二、攝受陶鍊，三、調柔陶鍊。**

卯二、隨釋3　辰一、除垢陶鍊

**除垢陶鍊者，謂從金性中，漸漸除去麤中細垢，乃至唯有淨金沙在。**

辰二、攝受陶鍊

**攝受陶鍊者，謂即於彼鄭重銷煮。**

辰三、調柔陶鍊

**調柔陶鍊者，謂銷煮已，更細鍊治瑕隙等穢。**

寅二、喻陶鍊心2　卯一、舉心淨行者2　辰一、喻法性

**如金性內所有生金，種性位中心淨行者，當知亦爾。謂堪能證般涅槃者。**

辰二、釋得名

**問：從何位名心淨行者？答：從得淨信求出家位。**

卯二、辨三種陶鍊3　辰一、心除垢陶鍊2　巳一、辨垢穢2　午一、標

**此於在家及出家位，有麤、中、細三種垢穢。**

午二、釋2　未一、在家位3　申一、標二障

**其在家者由二為障，不令出家。**

申二、別列釋2　酉一、不善業

**一、不善業。謂常樂安處身語惡行。**

酉二、邪惡見

**二、邪惡見。謂撥無世間真阿羅漢正行正至。**

申三、明障位

**此於已得淨信位前，能為障礙。**

未二、出家位2　申一、欲等尋思

**欲等尋思障出家者，令其不能心生喜樂。**

　　欲等尋思至心生喜樂者：此中喜樂，謂初靜慮地所攝喜樂，離欲、恚、害尋之所生故。

申二、親等尋思

**親等尋思障喜樂者，令其不能恆修善法。**

　　親等尋思至恆修善法者：此中善法，謂定地攝，掉舉、惡作能為障故。

巳二、喻除垢

**由斷彼故，恆修善法，速得圓滿純淨之心，有尋有伺，如淨金沙，是名為心除垢陶鍊。猶如生金仍未銷煮。**

辰二、心攝受陶鍊

**若有復能止息尋思，乃至具足安住第四靜慮，是名為心攝受陶鍊，由能攝受無尋無伺三摩地故。猶如生金已被銷煮。**

辰三、心調柔陶鍊2　巳一、辨相

**若三摩地不為有行之所拘執，乃至廣說，是名為心調柔陶鍊。**

巳二、喻成

**於神通法，隨其所欲能轉變故。如彼生金，已細鍊治瑕隙等穢。**

　　若三摩地不為有行之所拘執等者：此三摩地，隨其所樂安隱而住，已調善故，是故名心調柔陶鍊。不為有行之所拘執，不為法性之所拘執，寂靜微妙，得安隱道，及能證得心一趣性，如前已釋，是名此中廣說應知。

子十一、思惟三相2　丑一、舉經言

**復次，如經言：應於三相作意思惟，乃至廣說。**

　　應於三相作意思惟者：此中三相，謂止、舉、捨應知。

丑二、釋彼義2　寅一、明對治2　卯一、略標

**應時時間作意思惟奢摩他等差別之相，不應一向。**

　　應時時間至不應一向者：梵語奢摩他，此云為止。等言，等取舉、捨。如是三相，有其差別，應時時間隨應修習，不應一向。此復云何？謂應了知止相、止時，舉相、舉時，捨相、捨時。聲聞地中廣釋差別。（陵本三十一卷八頁2572）

**為欲對治沈掉等故。**

　　為欲對治沈掉等故者：此中等言，等取不盡諸漏應知。

卯二、別辨2　辰一、止舉相2　巳一、出過

**若於止、舉未串習者，唯一向修，是沈掉相。**

　　若於止舉未串習等者：謂於止、舉未串習故，或於一時一向修止，或於一時一向修舉，由是因緣，令心惛沈，或掉舉故。顯揚頌云：為斷於沈掉，相應道二種。（顯揚十九卷十九頁31,577c）云何二相應道？謂取自心相，及取少分可愛外相。由取自心相故，能斷掉舉，是即名止。由取少分可愛外相故，能斷惛沈，是即名舉。若於此二不善修習，名未串習。若一向修，不見彼過，沈掉當生，由是說言是沈掉相。

巳二、辨位

**如此修者，當知住在方便道位。**

辰二、捨相2　巳一、辨位

**若時時間思惟捨相，如是在於成滿道位。**

巳二、出過2　午一、由無思擇

**亦由於此一向修故，於緣起法及聖諦中不思擇故，心不正定，不盡諸漏。**

午二、無現觀等

**於諸諦中，若未現觀，不能現觀；或已現觀，不得漏盡。**

寅二、顯略義

**初之二種，是三摩地能成辦道；第三一種，依三摩地盡諸漏道；是名略顯此中要義。於時時間作意思惟，遍一切故。**

　　於時時間作意思惟遍一切故者：此中一切，謂止、舉、捨。隨其所應而為修習，是名於時時間作意思惟。

癸二、攝持聖教4　子一、標

**復次，有四正法，攝持聖教。**

子二、徵

**何等為四？**

子三、列

**一者、遠離，二者、修習，三者、修果，四者、於聖教中無有乖諍。**

　　有四正法攝持聖教等者：謂佛自說經教，展轉流布至今；或聖弟子依自所證，無倒分別諸法體相；是名聖教。初二正法，於此聖教能正攝受，令得自義故；後二正法，於此聖教能正住持，令不壞滅故。

子四、釋4　丑一、遠離

**遠離者，謂山林、樹下、空閑靜室。**

丑二、修習

**修習者，謂住於彼勤修二法。謂奢摩他、毗鉢舍那。**

丑三、修果2　寅一、釋2　卯一、辨方便2　辰一、先止後觀心得解脫2　巳一、徵

**云何已習奢摩他，依毗鉢舍那而得解脫？**

巳二、釋2　午一、明漸次

**謂如有一，先已得初靜慮乃至第四靜慮。彼即依此三摩地故，如實知苦乃至知道。**

午二、明解脫

**彼即依此毗鉢舍那，於見所斷諸煩惱中，心得解脫。**

辰二、先觀後止心得解脫2　巳一、徵

**云何已習毗鉢舍那，依奢摩他心得解脫？**

巳二、釋2　午一、明漸次

**謂如有一，如實知苦乃至知道。彼依如是增上慧故，發生靜慮。**

午二、明解脫

**即由如是奢摩他故，於修所斷諸煩惱中，心得解脫。**

卯二、辨諸界2　辰一、略標

**如是修習奢摩他、毗鉢舍那已，於諸界中而得解脫。**

辰二、別釋3　巳一、斷界

**見道所斷諸行斷故，名為斷界。**

巳二、離欲界

**修道所斷諸行斷故，名離欲界。**

巳三、滅界

**一切有執皆永滅故，名為滅界。**

寅二、結

**是名修果。**

　　於諸界中而得解脫等者：此中諸界，謂即斷界、離欲界、滅界。煩惱相應有漏諸行，是名見、修所斷諸行。三界苦依，名一切有。即於一切薩迦耶見，名一切執。於無餘依涅槃界中皆永滅故，是名滅界。

丑四、於聖教中無有乖諍2　寅一、標隨順

**於聖教中無乖諍者，所謂大師及諸弟子，若義、若句、若文，於文句義平等潤洽，互相隨順；非如異道施設見解，種種非一，差別不同。**

　　於聖教中無乖諍等者：謂諸聖教前後法義相應而無乖違，是名平等潤洽，互相隨順。由是不為諍論安足處所，名無乖諍。非如外道種種意解、別異意解、變異意解，互相違背，共興諍論故。

寅二、釋彼義2　卯一、顯正

**第一句者，所謂前句。若以此句問於初一，即以此句而問第二。**

卯二、簡非

**設於初一依蘊而問，復於第二依餘問者，便不得名與第一句平等潤洽，互相隨順。**

　　第一句者所謂前句等者：思擇諸法，有順前句、順後句等差別，是名為句。謂即法義。順前句者，謂於諸法中，隨取二法更互相問，依止前法以答所問。順後句者，謂即二法展轉相問，依止後法以答所問。如是二句，更互相問，能順思擇，故無乖諍。設於前句依蘊問言：諸無常者皆是行耶？復於後句依餘問言：若是諸法皆無我耶？如是為問，便不得名與第一句平等潤洽，互相隨順。

**本地分中非三摩呬多地第七**

丙五、非三摩呬多地2　丁一、結前生後

**已說三摩呬多地。云何非三摩呬多地？**

丁二、標釋一切2　戊一、略標

**當知此地相略有十二種。**

戊二、列釋12　己一、由自性不定

**或有自性不定故，名非定地。謂五識身。**

　　謂五識身者：五識自性不恆相續，要託外境而生起故，由是說名自性不定。

己二、由闕輕安2　庚一、標

**或有闕輕安故，名非定地。**

庚二、釋2　辛一、出體

**謂欲界繫諸心心法。**

辛二、釋義

**彼心心法，雖復亦有心一境性，然無輕安含潤轉故，不名為定。**

　　或有闕輕安故等者：善十一中，輕安一法唯定地繫，故闕輕安，名非定地。以無離生喜樂之所滋潤，是故說言無含潤轉。

己三、由不發趣

**或有不發趣故，名非定地。謂受**[^13]**欲者，於諸欲中深生染著，而常受用。**

己四、由極散亂

**或有極散亂故，名非定地。謂初修定者，於妙五欲心隨流散。**

己五、由太略聚

**或有太略聚故，名非定地。謂初修定者，於內略心惛睡所蔽。**

己六、由未證得

**或有未證得故，名非定地。謂初修定者，雖無散亂及以略聚嬈**[^14]**惱其心，然猶未得諸作意故，諸心心法不名為定。**

　　然猶未得諸作意故等者：聲聞地說：由奢摩他所攝持故，心於所緣寂靜行轉。從是以後，於瑜伽行初修業者，名有作意，始得墮在有作意數。何以故？由此最初獲得色界定地所攝少分微妙正作意故。由是因緣，名有作意。（陵本三十二卷二十頁2665）當知此即初靜慮近分定未至位所攝。今說未得作意，如應當知。

己七、由未圓滿

**或有未圓滿故，名非定地。謂雖得作意，然未證得加行究竟及彼果故，不名為定。**

　　謂雖得作意等者：此中加行究竟，謂加行究竟作意。言彼果者，謂加行究竟果作意所證諸根本定。由是當知，名有作意。七作意中，前五所攝。

己八、由雜染汙

**或有雜染汙故，名非定地。謂雖證得加行究竟果作意，然為種種愛味等惑染汙其心。**

己九、由不自在

**或有不自在故，名非定地。謂雖已得加行究竟果作意，其心亦無煩惱染汙，然於入、住、出諸定相中，未得自在，未隨所欲，梗**[^15]**澀艱難。**

己十、由不清淨

**或有不清淨故，名非定地。謂雖自在，隨其所欲，無澀無難，然唯修得世間定故，未能永害煩惱隨眠諸心心法，未名為定。**

己十一、由起定

**或有起故，名非定地。謂所得定雖不退失，然出定故，不名為定。**

己十二、由退失

**或有退故，名非定地。謂退失所得三摩地故，不名為定。**

**本地分中有心無心二地第八第九**

丙六、有心無心二地2　丁一、結前生後

**已說非三摩呬多地。云何有心地？云何無心地？**

丁二、標列隨釋2　戊一、標列

**謂此二地，俱由五門應知其相。一、地施設建立門，二、心亂不亂建立門，三、生不生建立門，四、分位建立門，五、第一義建立門。**

戊二、隨釋5　己一、地施設建立2　庚一、有心地2　辛一、全分攝

**地施設建立者，謂五識身相應地、意地、有尋有伺地、無尋唯伺地，此四一向是有心地。**

辛二、一分攝

**無尋無伺地中，除無想定并無想生及滅盡定，所餘一向是有心地。**

庚二、無心地

**若無想定、若無想生及滅盡定，是無心地。**

己二、心亂不亂建立2　庚一、釋名2　辛一、亂心

**心亂不亂建立者，謂四顛倒顛倒其心，名為亂心。**

辛二、不亂心

**若四顛倒不顛倒心，名不亂心。**

庚二、辨地2　辛一、無心地3　壬一、標義

**此中亂心，亦名無心，性失壞故。**

壬二、引喻

**如世間見心狂亂者，便言此人是無心人，由狂亂心失本性故。**

壬三、結成

**於此門中，諸倒亂心，名無心地。**

辛二、有心地

**若不亂心，名有心地。**

　　謂四顛倒顛倒其心者：謂於無常常倒，於苦樂倒，於不淨淨倒，於無我我倒，名四顛倒應知。

己三、生不生建立2　庚一、釋生等2　辛一、標二種

**生不生建立者，八因緣故，其心或生，或復不生。**

辛二、釋因緣2　壬一、不生

**謂根破壞故、境不現前故、闕作意故、未得故、相違故、已斷故、已滅故、已生故，心不得生。**

　　謂根破壞故等者：要根不壞，境界現前，能生作意正起，心方得生。前意地中已釋其相。（陵本三卷五頁204）此中前三，翻彼應知。言未得者，謂為生緣之所攝受，由說生緣攝受增長[^16]之因，名為定故。（陵本五十二卷九頁4171）言相違者，謂為他緣之所障礙，由依障礙因依處，施設相違因故。言已斷者，謂伏斷現行。言已滅者，謂永害彼種。言已生者，謂生已謝滅。由是八因緣故，心不得生。

壬二、生

**由此相違諸因緣故，心乃得生。**

庚二、辨地別2　辛一、有心地

**此中若具生因緣故，心便得生，名有心地。**

辛二、無心地

**若遇不生心因緣故，心則不生，名無心地。**

己四、分位建立2　庚一、有心地

**分位建立者，謂除六位，當知所餘名有心地。**

庚二、無心地2　辛一、列位

**何等為六？謂無心睡眠位、無心悶絕位、無想定位、無想生位、滅盡定位，及無餘依涅槃界位。**

辛二、結名

**如是六位，名無心地。**

　　謂無心睡眠位無心悶絕位者：謂於極重睡眠、極重悶絕位中，前六轉識皆不現行，是故名無心睡眠位、無心悶絕位。

己五、第一義建立3　庚一、標

**第一義建立者，謂唯無餘依涅槃界中，是無**[^17]**心地。**

庚二、徵

**何以故？**

庚三、釋2　辛一、顯正

**於此界中，阿賴耶識亦永滅故。**

辛二、簡非

**所餘諸位，轉識滅故，名無心地。阿賴耶識未永滅盡，於第一義非無心地。**

**本地分中聞所成地第十之一**

丙七、聞所成地2　丁一、結前生後

**已說**[^18]**有心無心地。云何聞所成地？**

丁二、標釋一切2　戊一、略標五明

**謂若略說，於五明處名句文身無量差別，覺慧為先，聽聞、領受、讀誦、憶念。**

　　名句文身無量差別等者：共知增語，是謂名身；能令種種共所了知故。名字圓滿，是謂句身；攝受諸名，究竟顯了不現見義故。名句所依，是謂文身，亦名字身；隨顯名句名為文故。由是三種有多差別，攝釋分中別釋其相。（陵本八十一卷一頁6165）堪能解了諸所說義，名有覺慧。由此為先，屬耳而聽，了知音韻差別，是名聽聞。又復領解文句差別，是名領受。於此文句諷誦溫習，是名讀誦。思惟修習，明記不忘，是名憶念。

**又於依止名身、句身、文身義中，無倒解了。如是名為聞所成地。**

　　又於依止名身句身文身義中無倒解了者：攝釋分說：文是所依，義是能依。如是二種，總名一切所知境界。（陵本八十一卷一頁6163）由是當知，依文釋義，方能無倒解了，以彼文義互相隨順，無有乖違故。

戊二、廣釋其相3　己一、徵

**何等名五明處？**

己二、列

**謂內明處、醫方明處、因明處、聲明處、工業明處。**

己三、釋5　庚一、內明處5　辛一、徵

**云何內明處？**

辛二、標

**當知略說由四種相。**

辛三、列

**一、由事施設建立相，二、由想差別施設建立相，三、由攝聖教義相，四、由佛教所應知處相。**

辛四、釋4　壬一、事施設建立相4　癸一、徵

**云何事施設建立相？**

癸二、標

**謂三種事，總攝一切諸佛言教。**

癸三、列

**一、素怛纜事，二、毗奈耶事，三、摩怛履迦事。**

癸四、指

**如是三事，攝事分中當廣分別。**

　　事施設建立相等者：此中事言，謂各別說色等、眼等諸法體教。如下決擇分說。（陵本六十四卷六頁5096）或復事為依處，方起言說，從所依事，彼能依言亦得事名。此中事依處略有三種差別。一者、根本事依處，二者、得方便事依處，三者、悲愍他事依處。攝釋分中廣釋其相。（陵本八十一卷六頁6185）於彼彼事，由語及欲，次第編列名句文身，是名施設。次第編列已，略為他說，是名建立。梵素怛纜，此云契經；梵毗奈耶，此云調伏；梵摩怛履迦，此云本母。如是三事，普攝一切所應說義，是故說言總攝一切諸佛言教。

壬二、想差別施設建立相2　癸一、徵

**云何想差別施設建立相？**

癸二、釋4　子一、初頌攝2　丑一、標

**嗢柁南曰：**

**　句迷惑戲論　住真實淨妙　寂靜性道理　假施設現觀**

　　想差別施設建立相等者：決擇分說：想差別教者，謂廣宣說諸蘊、界、處、緣起、處非處、根、諦等名想差別。又復廣說諸念住等名想差別。又復廣說有色無色、有見無見、有對無對等名想差別。如是無量諸佛世尊廣說諸法想差別教。（陵本六十四卷六頁5096）此應準釋。下有四頌，一一別列，隨文可悉。

丑二、釋12　寅一、句2　卯一、列釋2　辰一、聲聞乘說13　巳一、六處

**云何句？**

　　云何句者：若法、若義施設安立，皆得句名。下文所列，種種非一，皆句差別應知。

**謂內六處無量境界、無量方所、無量時分。**

　　謂內六處無量境界等者：此說一切有情自體，由內六處為所依止，故有無量境界以為所緣，無量方所以為居止，無量時分流轉不息。

巳二、三界2　午一、初義

**復有三界。謂欲界、色界、無色界。**

午二、後義

**又有三界。謂小千世界、中千世界、三千大千世界。**

巳三、四眾

**復有四眾。謂在家眾、出家眾、鄔波索迦眾、非人眾。**

　　復有四眾等者：此中前三，人眾所攝，後非人眾攝餘一切。問：何故此中唯說鄔波索迦眾，不說鄔波斯迦？答：鄔波斯迦墮在家品故，相似學所顯故，當知攝屬鄔波索迦。決擇分中，近事律儀，不說近事女律儀，（陵本五十三卷七頁4232）義同此類，故準彼釋。

巳四、三受

**復有三受。謂苦受、樂受、不苦不樂受。**

巳五、三世

**復有三世。謂過去世、未來世、現在世。**

巳六、三寶

**復有三寶。謂佛寶、法寶、僧寶。**

巳七、三法

**復有三法。謂善法、不善法、無記法。**

巳八、三雜染

**復有三雜染。謂煩惱雜染、業雜染、生雜染。**

巳九、四聖諦

**復有四聖諦。謂苦聖諦、集聖諦、滅聖諦、道聖諦。**

巳十、九次第等至

**復有九次第等至。謂初靜慮等至，乃至滅想受等至。**

　　復有九次第等至等者：謂四靜慮、四無色，及滅盡定，是名九次第等至。

巳十一、三十七菩提分法

**復有三十七菩提分法。謂四念住、四正斷、四神足、五根、五力、七覺支、八道支。**

巳十二、四沙門果

**復有四沙門果。謂預流果、一來果、不還果、最勝阿羅漢果。**

巳十三、眾多功德

**復有眾多勝妙功德。謂無量、解脫、勝處、遍處、無諍、願智、無礙解、六神通等。**

　　復有眾多勝妙功德至六神通等者：此中等言，當知等取聲聞乘中除前已說諸餘所未說句，如蘊善巧等，及有色無色等，皆應廣說，故置等言。勝妙功德，聲聞乘中唯有爾所，更無所餘為等取故。

辰二、唯大乘說14　巳一、五事

**復有方廣大乘五事。謂相、名、分別、真如、正智。**

　　復有方廣大乘五事等者：謂大乘中諸所說句，於十二分教方廣一分攝，由是說言方廣大乘，不共聲聞，是故別說。於中五事，謂若略說，所有言談安足處事，是名為相。即於彼相所有增語，是名為名。三界行中所有心心所，是名為分別。法無我所顯，聖智所行，非一切言談安足處事，是名為真如。唯出世間正智及世間出世間正智，是名為正智。決擇分中正廣分別應知。（陵本七十二卷四頁5570）

巳二、二空性

**復有二空性。謂補特伽羅空性，及法空性。**

巳三、二無我性

**復有二無我性。謂補特伽羅無我性，及法無我性。**

　　復有二空性等者：補特伽羅唯假安立，應觀為空；而於三世唯行、唯法、唯事、唯因、唯果諸相可得，應觀不空；是名補特伽羅空性。又法自體，隨名假立，應觀為空；假有所依，其事非無，應觀不空；名法空性。二無我性，隨應準釋。聲聞地說：由無所得行趣入空行，由不自在行入無我行。（陵本三十四卷十五頁2773）如是空、無我性差別應知。

巳四、離二邊行

**復有遠離二邊處中觀行。謂離增益邊、離損減**[^19]**邊。**

巳五、四種真實

**復有四種真實。謂世間所成真實、道理所成真實、煩惱障淨智所行真實、所知障淨智所行真實。**

巳六、四尋思

**復有四尋思。謂名尋思、事尋思、自性假立尋思、差別假立尋思。**

巳七、四如實遍智

**復有四如實遍智。謂名尋思所引如實遍智、事尋思所引如實遍智、自性假立尋思所引如實遍智、差別假立尋思所引如實遍智。**

　　復有四種真實及四尋思四如實遍智等者：此中差別，皆如真實義品中說。（陵本三十六卷八頁2927二十二頁3000）

巳八、三種自性

**復有三種自性。謂遍計所執自性、依他起自性、圓成實自性。**

　　復有三種自性等者：此如決擇分中正廣分別應知。（陵本七十三卷十二頁5654）

巳九、三無性性

**復有三無性性。謂相無性性、生無性性、勝義無性性。**

　　復有三無性性等者：此三差別，決擇分中廣釋其相。（陵本七十六卷七頁5827）

巳十、五相大菩提

**復有五相大菩提。謂自性故、功能故、方便故、轉故、還故。**

　　復有五相大菩提等者：此亦如決擇分中廣釋應知。（陵本七十四卷九頁5698）

巳十一、五種大乘3　午一、標

**復有五種大乘。**

午二、列

**一、種子，二、趣入，三、次第，四、正行，五、正行果。**

午三、釋

**最初發心，悲愍有情，波羅蜜多，攝眾生事，自他相續成熟。**

　　最初發心等者：此中五句，如次配釋前說種子等義。為顯不共聲聞、獨覺，是故名為五種大乘。謂由菩薩自乘種姓為先，是故能發最初無上大菩提願。初發心已，即名趣入無上菩提，普於十方世界一切有情願令離苦，是名悲愍有情。若入地已，如其十地次第差別，圓滿修習十種波羅蜜多，為熟有情，行四攝事，是名攝眾生事。如是自加行滿，無間能證二障清淨，名自相續成熟。又復於他三乘種姓補特伽羅，隨其所應，令乘三乘法而得出離，名他相續成熟。

巳十二、五無量想

**復有五無量想。謂有情界無量想、世界無量想、法界無量想、所調伏界無量想、調伏方便界無量想。**

　　復有五無量想等者：此五無量，如菩薩地廣辯應知。（陵本四十六卷十五頁3715）

巳十三、真實義隨至

**復有真實義隨至。謂於一切無量法中遍隨至真如及於彼智。**

　　復有真實義隨至等者：此中真如，謂七真如。一、流轉真如，二、實相真如，三、唯識真如，四、安立真如，五、邪行真如，六、清淨真如，七、正行真如。此七真如，遍滿一切無量法中，名遍隨至。能緣真如無漏智見，於一切法如理思惟，名於彼智。

巳十四、不思議威德勝解等

**復有不思議威德勝解、無障礙智、三十二大士夫相、八十種隨形相、四種一切相清淨、十力、四無所畏、三念住、三不護、大悲、無忘失法、拔除習氣、一切種**[^20]**妙智等。**

卯二、結攝

**如是諸句，略唯二句。謂聲聞乘中所說句，及大乘中所說句。**

　　復有不思議威德勝解無障礙智等者：已入大地諸菩薩，及諸如來所行境界，最極甚深，名不思議。諸佛菩薩威力自在，最極廣大，是名威德。廣大阿世耶、廣普阿世耶二平等解，是名勝解。如顯揚論說。（顯揚三卷九頁31,493c）於一切界、一切事、一切品、一切時，智無礙轉，是名無障礙智。如菩薩地菩提品釋。（陵本三十八卷一頁3099）三十二大士夫相，乃至一切種妙智，皆如菩薩地建立品釋。（陵本四十九卷七頁3928）此大乘中，除前已說，諸餘所未說句，皆應廣說，故於最後，更置等言。

寅二、迷惑

**云何迷惑？謂四顛倒。一、於無常計常顛倒，二、於苦計樂顛倒，三、於不淨計淨顛倒，四、於無我計我顛倒。**

寅三、戲論

**云何戲論？謂一切煩惱，及雜煩惱諸蘊。**

　　云何戲論等者：此中煩惱戲論所生，及彼諸蘊亦為戲論之所依緣，由是因緣，皆名戲論。

寅四、住

**云何住？謂四識住，或七識住。**

　　云何住等者：此中四識住，如決擇分釋。（陵本五十四卷一頁4282）七識住，如七種佛教所應知處釋。（陵本十四卷二十三頁1266）

寅五、真實

**云何真實？謂真如及四聖諦。**

寅六、淨

**云何淨？謂三清淨性。一、自體清淨性，二、境界清淨性，三、分位清淨性。**

　　謂三清淨性等者：攝大乘論說：有四清淨法。一者、自性清淨，謂真如、空、實際、無相、勝義、法界。二者、離垢清淨，謂即此離一切障垢。三者、得此道清淨，謂一切菩提分法、波羅蜜多等。四者、生此境清淨，謂諸大乘妙正法教。（攝論二卷九頁31,140b）今說三種，隨應準釋。自體清淨性，即彼自性清淨。境界清淨性，即彼生此境清淨。分位清淨性，即彼離垢清淨及得此道清淨應知。

寅七、妙

**云何妙？謂佛法僧寶名最微妙，墮最第一施設中故。**

寅八、寂靜

**云何寂靜？謂從善法欲，乃至一切菩提分法，及所得果，皆名寂靜。**

寅九、性

**云何性？謂諸法體相。若自相、若共相、若假立相、若因相、若果相等。**

　　若自相若共相等者：諸法體相，若有若無，應正觀察自相乃至果相，是名五種所觀有法。思所成地一一別釋應知。（陵本十六卷一頁1365）復有所餘所觀無法，故於此後，更置等言。

寅十、道理

**云何道理？謂諸緣起及四道理。**

　　云何道理等者：十二有支，名諸緣起。唯前前支引後後支，無有作者及與受者，是名緣起道理。四道理者，謂觀待道理等。聲聞地中別釋其相。（陵本二十五卷九頁2105）

寅十一、假施設

**云何假施設？謂於唯法假立補特伽羅，及於唯相假立諸法。**

寅十二、現觀

**云何現觀？謂六種**[^21]**現觀。如有尋有伺地已說。**

　　謂六種現觀等者：有尋有伺地中唯列其名。（陵本十卷十九頁832）決擇分中正廣分別應知。（陵本七十一卷二頁5515）

子二、第二頌攝2　丑一、標

**復次，嗢柁南曰：**

**　方所位分別　作執持增減　冥言所覺上　遠離轉藏護**

丑二、釋13　寅一、方所

**云何方所？謂色蘊。**

　　方所謂色蘊者：由諸色蘊有其方所示現義故。

寅二、位

**云何位？謂受蘊。**

　　位謂受蘊者：由苦、樂等受前後分位變異故。

寅三、分別

**云何分別？謂想蘊。**

　　分別謂想蘊者：由想能了有相、無相，或小、或大、或無量等差別故。

寅四、作

**云何作？謂行蘊。**

　　作謂行蘊者：於行蘊中，思為最勝。今此偏說，謂思名作，由思能作善、染等差別故。

寅五、執持

**云何執持？謂識蘊。**

　　執持謂識蘊者：於識蘊中，阿賴耶識最勝。今此偏說，謂阿賴耶識名為執持，由阿賴耶識執持種子及諸色根令不壞故。

寅六、增減2　卯一、舉增

**云何增？謂有二種。一、煩惱增，二、業增。**

卯二、例減

**如增有二種，當知減亦爾。**

寅七、冥

**云何冥？謂無明及疑。**

寅八、言

**云何言？謂諸如來十二分教，說名為言。**

寅九、所覺

**云何所覺？謂彼彼言音所說之義，名為所覺。**

寅十、上

**云何上？謂四沙門果。**

寅十一、遠離

**云何遠離？謂五種遠離。一、惡行遠離，二、欲遠離，三、資具遠離，四、憒鬧遠離，五、煩惱遠離。**

　　謂五種遠離等者：受律儀戒，遠離十種不善業道，是名惡行遠離。修習梵行，遠離婬欲貪故，名欲遠離。成就杜多功德，遠離受用資具貪故，名資具遠離。住遠離處，獨一無侶，是名憒鬧遠離。解脫三界一切煩惱，是名煩惱遠離。

寅十二、轉

**云何轉？謂三界、五趣。**

寅十三、藏護

**云何藏護？謂追戀過去，希慕未來，耽著現在。**

　　云何藏護等者：當知藏護，即是貪之異名。異門分說：藏者，謂於內所攝自體中愛故。護者，謂於他相續中愛故。（陵本八十四卷十六頁6401）今於此中，三世分別，隨應當知。

子三、第三頌攝2　丑一、標列

**復次，嗢柁南曰：**

**　思擇與現行　睡眠及相屬　諸相攝相應　說任**[^22]**持次第**

丑二、隨釋9　寅一、思擇3　卯一、徵

**云何思擇？**

卯二、列2　辰一、句差別思擇

**謂一行、順前句、順後句、四句、無事句。**

　　謂一行至無事句者：此中一行，即問論法。謂以一法與餘法一一互相問已，除此法，更以第二法與餘法互問，如是一一問一切法。順前句者，謂於諸法中隨取二法更互相問，依止前法以答所問。順後句者，謂即二法展轉相問，依止後法以答所問。四句者，謂於所問，作四句答。無事句者，謂如計命即是身者，彼計我是色；若計命異於身者，彼計我非色；若計我俱遍，無二無闕者，彼計我亦是色亦非色；若為對治此故，即於此義中，由異句異文而起執著，彼計我非色非非色。此第四句，即無事句，唯由異句異文而起執故。如是等類，皆應例知。

辰二、義差別思擇4　巳一、有色無色等

**復有有色法、無色法、有見法、無見法、有對法、無對法、有漏法、無漏法、有為法、無為法、有諍法、無諍法、有味著法、無味著法、依耽嗜法、依出離法、世間法、出世間法、有繫屬法、無繫屬法、內法、外法、麤法、細法、劣法、勝法、遠法、近法、有所緣法、無所緣法、相應法、不相應法、有行法、無行法、有依法、無依法、因法、非因法、果法、非果法、異熟法、非異熟法、有因法、非有因法、有果法、非有果法、有異熟法、非有異熟法、有執受法、無執受法、大種造法、非大種造法、同分法、彼同分法、有上法、無上法，又有過去法、未來法、現在法、善法、不善法、無記法、欲繫法、色繫法、無色繫法、學法、無學法、非學非無學法、見所斷法、修所斷法、無斷法。**

　　復有有色法至無斷法者：此中差別建立，多分如思所成地決擇分廣釋應知。（陵本六十五卷六頁5172）唯除麤法、細法、劣法、勝法、遠法、近法、有所緣法、無所緣法、相應法、不相應法、有行法、無行法、有依法、無依法、因法、非因法、果法、非果法、異熟法、非異熟法。當知麤法乃至近法，如蘊善巧決擇中釋。（陵本五十六卷[^23]五頁4492）有所緣法乃至無依法，如四無色蘊決擇中釋。（陵本五十五卷四頁4402）由順益義，是名因法，此有十種差別。由成辦義，是名果法，此有五種差別。如有尋有伺地中廣釋應知。（陵本五卷九頁355）與此相違，當知非因及非果法。臨命終時最後念心，是異熟法。若結生相續無間之心，亦是異熟。從此以後，所有一切自性住心，皆是異熟。此異熟法於一切處，當言唯是無覆無記。如決擇分有異熟法中釋。（陵本六十六卷六頁5264）與此相違，名非異熟。

巳二、四緣

**又有四緣。謂因緣、等無間緣、所緣緣、增上緣。**

　　又有四緣等者：此如決擇分別釋應知。（陵本五十一卷十六頁4123）

巳三、四依

**又有四依。一、法是依，非補特伽羅；二、義是依，非文；三、了義經是依，非不了義；四、智是依，非識。**

　　又有四依等者：如三摩呬多地及菩薩地釋義應知。（陵本十一卷十四頁906、四十五卷一頁3613）

巳四、四無量等

**又有四無量法、四念住法、四正斷法、四神足法、五根法、五力法、七覺支法、八支聖道法、四行跡法、四法跡法、奢摩他法、毗鉢舍那法、增上戒法、增上心法、增上慧法、解脫法、勝處法、遍處法。**

　　又有四無量法至遍處法者：此中四行跡法，謂苦遲通行、苦速通行、樂遲通行、樂速通行。如聲聞地別釋應知。（陵本二十六卷十一頁2202）四法跡法，謂即無貪、無瞋、正念、正定。如攝事分別釋應知。（陵本九十八卷二十四頁7396）所餘諸法，繁不具指。

卯三、結

**如是等法無量無邊，應當思擇。**

寅二、現行

**云何現行？謂諸煩惱纏。**

寅三、睡眠

**云何睡眠？謂諸煩惱隨眠。**

寅四、相屬2　卯一、徵

**云何相屬？**

卯二、釋3　辰一、自身六處攝

**謂內六處於一身中，當知展轉互相繫屬。**

　　謂內六處至互相繫屬者：由內六處一有情身為所依止，是故當知展轉互相繫屬。

辰二、能引所引攝

**又若此法能引彼法，當知此彼互相繫屬。**

辰三、能取所取攝

**又諸根境，當知能取、所取互相繫屬。**

　　又若此法能引彼法等者：如緣起支，此有故彼有，此生故彼生，是名此法能引彼法；由是故說此彼互相繫屬。

寅五、攝

**云何攝？謂十六種攝。一、界攝，二、相攝，三、種類攝，四、分位攝，五、不相離攝，六、時攝，七、方攝，八、一分攝，九、具分攝，十、勝義攝，十一、蘊攝，十二、界攝，十三、處攝，十四、緣起攝，十五、處非**[^24]**處攝，十六、根攝。**

　　謂十六種攝等者：前十種攝，所謂界攝乃至勝義攝；後六種攝，所謂蘊攝乃至根攝。如是攝義，總有十六，如決擇分別釋應知。（陵本五十四卷七頁4308）

寅六、相應

**云何相應？當知此相略有五種。一、與他性相應，非自性；二、於他性中，與不相違相應，非相違；三、於不相違中，軟中上品與軟中上品自相應，非餘品；四、於軟中上品中，同時相應，非異時；五、於同時中，同地相應，非異地。**

　　云何相應等者：當知此說同行相應。謂心心所於一所緣展轉同行故。如集論說。（集論三卷九頁31,673b）

寅七、說

**云何說？謂四種言說。一、見言說，二、聞言說，三、覺言說，四、知言說。**

寅八、任持

**云何任**[^25]**持？謂四食。一、段食，二、觸食，三、意思食，四、識食。**

　　云何任持等者：由此四食，任持有情，令住不壞，故名任持。此四食相，如決擇分別釋應知。（陵本五十七[^26]卷二十三頁4677）

寅九、次第

**云何次第？謂六種次第。一、流轉次第，二、成所作次第，三、宣說次第，四、生起次第，五、現觀次第，六、等至次第。**

　　六種次第等者：謂緣起支，前為後緣，是名流轉次第。工巧智為先，隨彼勤劬為建立，工巧業處眾具為和合故，工巧業處辦；如是等，是名成所作次第。攝釋分[^27]說：釋經次第略有三種。一者、圓滿次第，二者、解釋次第，三者、能成次第。（陵本八十一卷十五頁6212）是名宣說次第。有尋有伺地說：自種子為先；除種子依，所餘若有色、若無色依及業為建立；助伴、所緣為和合故；隨其所應，欲繫、色繫、無色繫及不繫諸法生。（陵本五卷八頁347）是名生起次第。六種現觀，是名現觀次第。九次第定，是名等至次第。

子四、第四頌攝2　丑一、標

**復次，嗢柁南曰：**

**　所作及所緣　亦瑜伽止觀　作意與教授　德菩提聖教**

丑二、列10　寅一、所作

**云何所作？謂八種所作。一、滅依止，二、轉依止，三、遍知所緣，四、喜樂所緣，五、得果，六、離欲，七、轉根，八、引發神通。**

　　謂八種所作等者：此中前四所作，謂修瑜伽者瑜伽所作。如聲聞地釋相應知。（陵本二十八卷十三頁2369）

寅二、所緣

**云何所緣？謂四種所緣。一、遍滿所緣，二、淨行所緣，三、善巧所緣，四、淨煩惱所緣。**

　　謂四種所緣等者：此如聲聞地廣辯應知。（陵本二十六卷十三頁2208）

寅三、瑜伽3　卯一、徵

**云何瑜伽？**

卯二、標

**謂或四種，或九種。**

卯三、釋2　辰一、四種

**四種瑜伽者，一、信，二、欲，三、精進，四、方便。**

辰二、九種

**九種瑜伽者，一、世間道，二、出世道，三、方便道，四、無間道，五、解脫道，六、勝進道，七、軟品道，八、中品道，九、上品道。**

　　四種瑜伽等者：如聲聞地一一釋其差別應知。（陵本二十八卷九頁2354）

寅四、止

**云何止？謂九種住心。**

寅五、觀3　卯一、徵

**云何觀？**

卯二、標

**謂或三事觀，或四行觀，或六事差別所緣觀。**

卯三、釋3　辰一、三事觀

**三事觀者，一、有相觀，二、尋求觀，三、伺察觀。**

辰二、四行觀

**四行觀者，謂於諸法中，簡擇行觀、極簡擇行觀、遍尋思行觀、遍伺察行觀。**

辰三、六事差別所緣觀

**六事差別所緣觀者，一、義所緣觀，二、事所緣觀，三、相所緣觀，四、品所緣觀，五、時所緣觀，六、道理所緣觀。**

　　謂或三事觀等者：初，即三門毗鉢舍那。次，即四種毗鉢舍那。後，即六事差別所緣毗鉢舍那。如聲聞地別釋應知。（陵本三十卷十一頁2518）

寅六、作意

**云何作意？謂七種作意。了相等，如前說。**

寅七、教授

**云何教授？謂五種教授。一、教教授，二、證教授，三、次第教授，四、無倒教授，五、神變教授。**

　　謂五種教授等者：如聲聞地別釋應知。（陵本二十七卷二十一頁2317）

寅八、德

**云何德？謂無量、解脫等。如句中已說。**

寅九、菩提

**云何菩提？謂三種菩提。一、聲聞菩提，二、獨覺菩提，三、阿耨多羅三藐三菩提。**

寅十、聖教

**云何聖教？謂授以歸依，制立學處，施設說聽，建立師徒，施論、戒論、生天之論，訶欲愛味，示欲過**[^28]**失，顯說雜染及清淨法，教導出離及與遠離，稱讚功德，乃至廣說無量無邊清淨品法。**

　　謂授以歸依等者：此中歸依，如決擇分釋。（陵本六十四卷一頁5071）制立學處，如聲聞地釋。（陵本二十八卷一頁2323）施設說聽，如攝釋分釋。（陵本八十一卷十七頁6218）施論、戒論、生天之論，乃至稱讚功德，當知此為善說正法者初時所作無倒言論。於諸欲中，能廣開示過患出離清淨品故。義如聲聞地說。（陵本二十五卷四頁2086）無量無邊清淨品法，當知此說諸出世道相應言論。

壬三、攝聖教義相2　癸一、徵起

**云何攝聖教義相？**

癸二、列釋10　子一、能修習法

**此中有能修習法。謂於諸善法專志所作、相續所**[^29]**作方便勤修。**

　　有能修習法等者：謂能勤修諸善方便，是名能修習法。方便有二。一、殷重，二、無間。如次名為專志所作、相續所作應知。

子二、所修習法

**有所修習法。謂所有諸善法。**

　　有所修習法等者：此中善法，通世出世應知。

子三、有過患法

**有有過患法。謂應遍知法。**

　　謂應遍知法者：此說苦諦所攝諸法應知。

子四、有染汙法

**有有染汙法。謂應不著、制伏，初應斷法。**

　　謂應不著制伏初應斷法者：此說集諦所攝諸法應知。應正思擇，厭壞對治，名應不著。應正修習，伏斷對治，名應制伏。

子五、障礙法

**有障礙法。謂違逆現觀究竟法。**

　　謂違逆現觀究竟法者：此說薩迦耶見，及彼相應諸法應知。

子六、隨順法

**有隨順法。謂隨順現觀究竟法。**

　　謂隨順現觀究竟法者：此說道諦所攝諸法應知。

子七、真如所攝法

**有真如所攝法。謂應覺悟法。**

　　謂應覺悟法者：此說滅諦所攝諸法應知。

子八、勝德所攝法

**有勝德所攝法。謂所應引發法。**

子九、隨順世間法

**有隨順世間法。謂應習、應斷，及斷已現行法。**

　　謂應習應斷等者：世間善法，說名應習。世間染法，說名應斷。若阿羅漢諸漏已盡，彼相續中所有世間善法，名斷已現行法。

子十、得究竟法

**有得究竟法。謂究竟自義所應證法。**

　　謂究竟自義所應證法者：諸漏永盡，心善解脫，是名究竟自義。無學正見、正思惟，乃至無學正解脫、正智，是名所應證法。

壬四、佛教所應知處相2　癸一、徵

**云何佛教所應知處相？**

癸二、釋10　子一、一種3　丑一、標列

**當知此中，一切有情住有三種。謂日**[^30]**別住、盡壽住、善法可愛生展轉住。**

丑二、配釋

**初由食增上力，第二由命行增上力，第三由於諸善法不放逸增上力。**

丑三、料簡

**於諸不善、無記法中，亦有相似不放逸法，如於殺生等事及威儀工巧等中審諦而作。然於善法不放逸者，於現法中乃至能得般涅槃故，於後法中往善趣故，多有所作。**

　　謂日別住等者：有情自體，於日日中，由四食力任持不壞，名日別住。由命根力，於彼彼處所生自體任持相續，乃至壽盡以為邊際，名盡壽住。由修善法，感可愛生，依可愛生復修善法，如是展轉因果相續，是名善法可愛生展轉住。

子二、二種21　丑一、攝諸戲論

**復次，依有情世間及器世間，有二種法，能攝一切諸戲論事。謂能取法，及彼所依、所取之法。**

　　依有情世間及器世間等者：一切有為，或異不異及二俱非有相可得，於此若問、若答、若思，是名戲論。諸有為法，是所戲論，名戲論事。決擇分說：無為諸法，非所戲論，唯有為滅之所顯故。（陵本六十五卷十五頁5200）翻彼，應知有為名戲論事。有情世間，諸行所攝心心所法，名能取法；有色諸根，名所依法；一切所緣，名所取法。若器世間，諸行所攝唯為所緣，是所取法。由是故說依二世間，有能取法，及彼所依、所取之法，能攝一切諸戲論事。

丑二、雜染根本2　寅一、世間攝

**又諸世間略有二種雜染根本，能引無義無利雜染。謂於真實無正解行，及彼為先希求無義。**

寅二、外道攝

**又正法外，若諸沙門、若婆羅門，略有二種雜染根本。謂薩迦耶見增上力故，推**[^31]**求我常，推求我斷。**

　　略有二種雜染根本等者：此中二種，謂無明、愛。謂於真實無正解行，是即無明。及彼為先希求無義，是即為愛。

丑三、眾苦根本

**又諸有情略有二種眾苦根本。謂於有漏法喜愛俱行所有期願，及非理所引厭離俱行所有期願。**

　　略有二種眾苦根本等者：此中二種，所謂有愛及無有愛，如次應知。

丑四、教授教誡相違順法2　寅一、舉相違

**又有二種師及弟子教授教誡相違之法。謂諸弟子不能堪忍教誨語言；及師倒見，習行邪行。**

寅二、例相順

**與此相違，當知即是白品二法。**

丑五、違順正行2　寅一、舉違越

**又有二法，甚能違越世出世間正行境界。謂於自非法增上所生不可愛果無有顧慮，於所作罪無有羞恥；及於現法他所殺縛衰退等事無有顧慮，於所作罪無有羞恥。**

寅二、例隨順

**與此相違，當知即是白品二法。**

　　又有二法甚能違越世出世間正行境界等者：此中二法，謂生後法罪業，及生現法罪業，如次應釋。由此二法，違越世間增上生道及出世間決定勝道，是名違越世出世間正行境界。

丑六、無倒建立

**又有二種無倒建立，能令行者少用功力，住於梵行，終不唐捐。一、正立學處。若有違越，便獲大罪；若不違越，便生大福。二、正立出離。令違越者速復出離。**

　　又有二種無倒建立等者：此中正立學處，謂增上戒學。正立出離，謂發露悔法。

丑七、得自他利

**又有二法，能令作者得自他利。一、居遠離者，心常安定現法樂住；二、居憒鬧者，有來求法，時時為說，能令正法相續久住。**

丑八、令入現觀或諸根熟

**又有二法，能令有情內正作意、外聞他音二因緣故，於現法中入諦現觀，或令當來諸根成熟。**

　　或令當來諸根成熟者：此中諸根，謂信、精進、念、定，及慧。於當來世能入現觀，或般涅槃，是名諸根成熟。

**一、於因所生法，正通達因。**

　　於因所生法正通達因者：有尋有伺地說：於因無知云何？謂起不如理分別，或計無因，或計自在、世性、士夫、中間等不平等因所有無知。如是於因無知，於從因所生諸行亦爾。（陵本九卷十七頁709）彼說無知，此說通達，翻彼應釋。

**二、於如來所說所有甚深相似甚深空相應經，一切緣性及諸緣起，隨順作意數數思惟。**

　　甚深相似甚深空相應經等者：空無我性，非定有無，故名甚深。經中依此說勝義空、內空、外空等眾多差別，是名甚深空相應經。又緣起支雖離有情、作者、受者，然似[^32]不離顯現而說。故世尊說：緣起甚深。如有尋有伺地說。（陵本十卷十六頁812）由是說言相似甚深。因緣、等無間緣、所緣緣、增上緣，是名一切緣性。十二有支，名諸緣起。

丑九、令證通慧

**又有二法，能令根熟補特伽羅速證通慧。一、於教授教誡遠離諂誑；二、厭離為先，身語意行離諸調戲。**

　　一於教授教誡遠離諂誑等者：謂修正見、正思惟、正精進故，名於教授教誡遠離諂誑；及修正語、正業、正命故，是名厭離為先，身語意行離諸調戲。總略而言，初修慧攝，後修戒攝，由是故說二法能令速證通慧。

丑十、令梵行者共住安樂

**又有二法，令居一處同梵行者，展轉皆得安樂而住。一者、堪忍他所逼惱，二者、自不逼惱於他。**

丑十一、令梵行者互無違諍

**又有二法，令居一處同梵行者，未生違諍遮令不生，其已生者速令止息，無鬥、無訟、無諍、無競。一者、展轉互起慈心，二者、平等受用財法。**

丑十二、令得定地清淨梵行

**又有二法，速令心住，得三摩地清淨梵行。一者、憶持久遠所作、所說增上力故，若有所犯，如法悔除；若無所犯，便生歡喜；晝夜隨學，嘗無懈廢。二者、於身語意一切事業能正了知增上力故，於諸過失終無違犯。**

　　又有二法速令心住得三摩地清淨梵行等者：此中二法，謂念及慧。由念力故，速令心住。由慧力故，得三摩地清淨梵行。

**由此因緣，亦無憂悔，隨生歡喜，廣說乃至解脫知**[^33]**見。**

　　由此因緣至解脫知見者：依初因緣，說無憂悔，隨生歡喜，由是速令心住。依此因緣，得四法跡，是名清淨梵行。四法跡者，謂無貪、無瞋、正念、正定。由無貪、無瞋，能持尸羅蘊法義。正念，能持三摩地蘊法義。正定，能持慧蘊、解脫蘊、解脫知見蘊法義。如顯揚論說。（顯揚二卷十八頁31,490b）今於此中略不具說，唯舉最後解脫知見，故於中間置乃至言。

丑十三、能越眾苦

**又有二法，能越眾苦。謂能超越諸惡趣苦，及能超越生死大苦。一者、深見現法、當來諸過患故，遠離惡行；二者、心常安定，精勤修習菩提分法。**

　　又有二法能越眾苦等者：此中二法，謂世間道、出世間道，如次配釋應知。

丑十四、令修斷等得安樂住

**又有二法，能令修斷居遠離者得安樂住。一者、於諸境界不生雜染，無惡尋伺擾亂其心；二者、凡所噉食，要為利益，稱量消化，能隨順斷，令身調適。**

　　又有二法能令修斷居遠離者得安樂住等者：此中二法，謂修根律儀，及於食知量，如次配釋應知。

丑十五、令修善品時無虛度

**又有二法，令修善品諸苾芻等時無虛度。一者、於諸根境正勤方便研究法相；二者、知時知量，少習睡眠。**

　　又有二法令修善品諸苾芻等時無虛度等者：此中二法，所謂經行及與宴坐，如次配釋應知。由於初夜後夜常勤修習悎寤瑜伽，為除惛沈睡眠障故，說此二法，令修善品諸苾芻等時無虛度。

丑十六、成壞增上心學慧學2　寅一、舉能壞

**又有二法，能壞增上心學、慧學。一者、建立邪學，違越正學，及懷猶豫；二者、增益、損減邪見決定。**

寅二、例能成

**與此相違，當知即是白品二法。**

　　又有二法能壞增上心學慧學等者：此中二法，謂疑、邪見，如文可知。

丑十七、令成熟者速入現觀

**又有二法，能令已集菩提資糧未入現觀補特伽羅速入現觀。一者、思惟現在、過去自他衰盛，二者、勤修諦行所攝無倒作意。**

　　又有二法至無倒作意者：此中二法，謂厭及欣，如次配釋應知。謂自衰損及他衰損，現在會遇正現前時，如理作意數思惟故，成可厭處。若自興盛及他興盛，過去盡滅離變壞時，如理作意數思惟故，成可厭處。如聲聞地說。（陵本三十一卷十八頁2605）是名思惟現在、過去自他衰盛。

丑十八、令速圓滿離垢梵行

**又有二法，令觀行者最極究竟離垢梵行速得圓滿。一者、修諦現觀；二者、於後離欲方便勤修，於諸等至無有愛味，離諸障難。**

　　又有二法至離諸障難者：此中二法，謂慧解脫及心解脫，如次配釋應知。聲聞地說：阿羅漢果，至極究竟，畢竟無垢，畢竟證得梵行邊際，乃至廣說。（陵本三十四卷二十五頁2809）此中最極究竟離垢梵行速得圓滿，如彼應知。

丑十九、令速引發一切勝德

**又有二法，令觀行者速能引發世出世間一切勝德。一者、九相住心；二者、由六種事，以正定心思擇諸法。如聲聞地當廣分別。**

　　又有二法至當廣分別者：此中二法，謂奢摩他、毗鉢舍那，如次配釋應知。聲聞地中廣釋其相。（陵本三十卷九頁2511）

丑二十、諸觀行者清淨差別

**又觀行者有二種淨。謂作意淨及所依淨。於三世中遠離愚癡，智清淨故，名作意淨；遠離三界諸煩惱品麤重法故，名所依淨。**

　　又觀行者有二種淨等者：於三世行，遠離無明，如理作意相應，名作意淨。遠離三界身心麤重，謂所依淨。

丑二十一、心解脫者內證差別

**又有二法，心善解脫諸阿羅漢內自所證。一者、於現法中苦因永盡；二者、由此為先，當來世苦畢竟不生。**

　　又有二法至畢竟不生者：此中二法，所謂盡智及無生智，如次配釋應知。

**瑜伽師地論科句披尋記卷第十三**

[^1]: 「世」，磧砂作「世間」。

[^2]: 「至」，磧砂作「持」。

[^3]: 「調」，磧砂作「謂」。

[^4]: 「有」，磧砂作「育」。

[^5]: 「少」，磧砂作「劣」。

[^6]: 「二十頁」，披尋記原作「十二頁」。

[^7]: 磧砂無「應知於三摩地進時顛倒」。

[^8]: 「我」，大正作「於」。

[^9]: 「譽」，磧砂作「舉」。

[^10]: 磧砂、大正、陵本無「由此因緣當知無倒」。

[^11]: 「名」，磧砂作「各」。

[^12]: 「三」，磧砂作「二」。

[^13]: 「受」，磧砂作「愛」。

[^14]: 「嬈」，磧砂作「繞」。

[^15]: 「梗」，大正作「硬」。

[^16]: 「增長」，卷五十二原文作「增盛」。

[^17]: 「無」，磧砂作「未」。

[^18]: 「說」，磧砂作「記」。

[^19]: 「減」，磧砂作「滅」。

[^20]: 「種」，磧砂、大正、陵本作「相」。

[^21]: 大正無「種」字。

[^22]: 「任」，磧砂、陵本作「住」。

[^23]: 「五十六卷」，披尋記原作「五十七卷」。

[^24]: 「非」，磧砂作「攝」。

[^25]: 「任」，磧砂、陵本作「住」。

[^26]: 「五十七」，披尋記原作「五十九」。

[^27]: 「攝釋分」，披尋記原作「攝事分」。

[^28]: 「過」，磧砂作「逈」。

[^29]: 「所」，磧砂作「此」。

[^30]: 「日」，磧砂作「曰」。

[^31]: 「推」，大正作「雜」。

[^32]: 「似」，披尋記原作「實」。卷十原文為「似」。

[^33]: 「知」，大正作「智」。
