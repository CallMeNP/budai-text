# 瑜伽師地論科句披尋記卷第五十七

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中五識身相應地意地之七**

辛五、處非處善巧3　壬一、結前生後

**如是已說緣起善巧。處非處善巧我今當說。**

壬二、決擇一切3　癸一、舉頌標釋2　子一、嗢柁南標

**總嗢柁南曰：**

**　體顯現初　門差別後**

子二、長行別釋3　丑一、出體性2　寅一、辨相2　卯一、處

**問：何等為處？答：於彼彼事理無相違。**

卯二、非處

**問：何等非處？答：於彼彼事理有相違。**

寅二、結名

**是名處非處體。**

丑二、顯所為

**問：何故世尊顯示處非處善巧耶？答：為欲顯示染汙、清淨正方便智無失壞故。**

丑三、門差別2　寅一、問

**問：應以幾門觀察處非處耶？**

寅二、答3　卯一、略標列

**答：四。由佛世尊但以四門宣說一切處非處故。何等為四？一、成辦門，二、合會門，三、證得門，四、現行門。**

卯二、顯說意

**問：何緣以此四門說處非處？答：為欲示現遍一切種差別門故。**

卯三、廣分別2　辰一、總徵

**云何一切種差別？**

辰二、別辨4　巳一、成辦門3　午一、標說

**謂依初成辦門，彼所不攝餘差別相，我當顯示。**

　　依初成辦門彼所不攝餘差別相者：成辦所作，應知成辦門攝。若越所作，是名彼所不攝餘差別相。如是二相，別配處非處應知。

午二、廣釋2　未一、標列

**當知此差別略說有三種。一、諸根越所作故；二、大種越所作故；三、資生越所作故。**

未二、隨釋3　申一、諸根越所作2　酉一、舉初眼根

**諸根越所作者，謂無處無位眼能聞聲、齅香、嘗味、覺諸觸等，必無是處；能見諸色，斯有是處。**

酉二、例餘色根

**如眼根，如是所餘色根一一相望越用差別，如應當知。**

申二、大種越所作2　酉一、舉地大

**大種越所作者，謂無處無位地能造作水、火、風用，必無是處；能作地用，斯有是處。**

酉二、例所餘

**如是所餘大種展轉相望越用差別，如應當知。**

申三、資生越所作5　酉一、約生芽辨

**資生越所作者，謂無處無位從餘類種餘類芽生，必無是處；唯自種類，斯有是處。**

酉二、約出乳辨

**無處無位\[穀-禾+牛\]牛角等而出於乳，必無是處；\[穀-禾+牛\]彼乳房，斯有是處。**

酉三、約出酥辨

**無處無位鑽搖水瓶而出生酥，必無是處；鑽搖於酪，斯有是處。**

酉四、約出油辨

**無處無位壓沙出油，必無是處；壓苣蕂等，斯有是處。**

酉五、約出火辨

**無處無位鑽濕木等而出於火，必無是處；鑽於乾木，斯有是處。**

午三、總結

**如是等類，應當觀察初處非處門差別之相。**

巳二、合會門3　午一、徵

**云何第二處非處門差別？**

午二、釋6　未一、約光明黑闇辨

**謂無處無位光明、黑闇一時合會，無有是處；若有一處無第二生，斯有是處。**

未二、約麤分水火辨

**無處無位麤分水火一時合會，無有是處；隨有一種，斯有是處。**

未三、約色聚極微辨

**無處無位二麤色聚同據一處，無有是處；**

　　無處無位者：遍一切處、遍一切時都不可得故。

**若一極微，斯有是處。**

　　若一極微斯有是處者：由一極微與餘麤色和雜不相離故，同據一處，斯有是處。意地中說：即此大種極微與餘聚集，能造、所造色處俱故，是名和雜不相離。（陵本三卷二頁188）此應準知。

未四、約同類心等辨

**無處無位同一種類二心心法俱時合會，無有是處；**

　　同一種類者：此中種類，謂即眼識乃至意識。自類生時，同所依、緣，是故說彼同一種類。下皆準知。

**一一而生，斯有是處。**

　　一一而生斯有是處者：謂心心法從自種生，自類相續，不同剎那，是名一一而生。不同色聚前後生時，有增有減，是故依此施設等無間緣。

未五、約同類善等辨

**無處無位同一種類若善不善、若善無記不善無記、若苦若樂俱時合會，無有是處；隨有一種，斯有是處。**

　　隨有一種斯有是處者：或善、不善、無記，或苦或樂，於一剎那隨一種生，斯有是處，相相違故。

未六、約愛非愛果辨

**無處無位愛非愛果俱時合會，無有是處；若隨有一，斯有是處。**

午三、結

**如是等類，應當觀察第二處非處門差別之相。**

巳三、證得門3　午一、徵

**云何第三處非處門差別？**

午二、釋7　未一、約石女非石女辨

**謂無處無位石女生兒，無有是處；若非石女，斯有是處。**

未二、約半擇迦及丈夫辨

**無處無位生半擇迦能生男女，無有是處；若諸丈夫，斯有是處。**

未三、約根壞及根具辨

**無處無位盲眼見色、聾耳聞聲、鼻舌壞者齅香嘗味，無有是處；諸根不壞，斯有是處。**

未四、約未具已具資糧辨

**無處無位未具資糧，於現法中證學無學究竟解脫，無有是處；已具資糧，斯有是處。**

未五、約未得已得聖道辨

**無處無位未得聖道能證涅槃，及證聲聞、獨覺菩提，若證無上正等菩提，無有是處；已得聖道，斯有是處。**

未六、約諸界趣飲食辨

**無處無位人趣有情以傍生趣草等飲食以充節會，若諸天眾食人飲食，色無色界食諸段食，無有是處；與此相違，斯有是處。**

未七、約諸身形捨得辨

**無處無位不捨那落迦所有身形而得人身，如是不捨所餘身形而得餘身，無有是處；捨已方得，斯有是處。**

午三、結

**如是等類，應當觀察第三處非處門差別之相。**

巳四、現行門3　午一、徵

**云何第四處非處門差別？**

午二、釋7　未一、約大種自相辨2　申一、舉地大

**謂無處無位地捨自相成餘界相，無有是處；不捨自相，斯有是處。**

申二、例餘大

**如地，如是餘大種，如應當知。**

未二、約諸根所行辨2　申一、舉眼根

**無處無位生長欲界不得天眼見諸天色，無有是處；見人中色，斯有是處。**

申二、例餘根

**如是餘根，如應當知。**

未三、約有無三毒辨2　申一、舉貪

**無處無位有貪愛者，貪愛覆蔽、貪愛未斷，而於財利心離染著，無有是處；與此相違，斯有是處**[^1]**。**

申二、例餘

**如是瞋、癡，隨應當知。**

未四、約煩惱纏不斷斷辨2　申一、舉修念住

**無處無位不斷貪等一切煩惱、隨煩惱、纏修四念住，無有是處；與此相違，斯有是處。**

申二、例修餘法

**如修念住，如是所餘菩提分法，當知亦爾。**

未五、約諍見等不捨捨辨

**無處無位於如來所不捨諍見、諍欲、諍心，若不開許，而能正面覩於如來，無有是處；**

　　於如來所不捨諍見諍欲諍心等者：謂如諍論，或依諸見所起，是名諍見；或依諸欲所起，是名諍欲；懷染汙心，發憤乖違，是名諍心。義如聞所成地中說。（陵本十五卷四頁1289）於如來所不捨如是等事，或復不為如來之所開許，能覩如來，無有是處。

**若捨若許，斯有是處。**

　　若捨若許斯有是處者：思所成地中說：觀見如來，略由二種。一、由勝義，二、由世俗。由勝義者，謂諸賢聖，除斷、調伏、超越欲貪，得聖慧眼。彼由如是聖慧眼故，於內證解如來法身。由世俗者，謂諸異生，或以天眼、或以肉眼觀見如來色身。（陵本十九卷四頁1625）[^2]此說若捨、若許，能覩如來，如次應知。

未六、約一切智所知所作辨

**無處無位一切智者、一切見者有所知境而不了知，或復失念作非一切智者所作，無有是處；與此相違，斯有是處。**

未七、約入地菩薩悲智辨

**無處無位已入大地諸菩薩等，於諸有情起故害心，或菩提心當有退轉，無有是處；與此相違，斯有是處。**

午三、結

**如是等類，應當觀察第四處非處門差別之相。**

癸二、略更宣說2　子一、辨處非處2　丑一、略標

**復次，略有四處四非處，依前所說觀待道理、作用道理、證成道理、法爾道理，應正觀察。**

　　依前所說觀待道理等者：聲聞地中廣辯四種道理應知。（陵本二十五卷九頁2105）

丑二、別辨

**若於如是所說道理不相違背示現宣說，是名為處；若此相違示現宣說，是名非處。**

子二、明總合說

**如是四處非處**[^3]**，并前所說，合成八種處非處善巧。**

癸三、問答差別2　子一、問

**問：緣起善巧、處非處善巧何差別？**

子二、答2　丑一、辨緣起善巧

**答：唯於因果生起道理正智顯了，名緣起善巧。**

丑二、辨處非處善巧

**若於一切無顛倒理正智顯了，名處非處善巧。**

壬三、略不說餘

**所餘處非處善巧決擇，文不復現。**

辛六、根善巧2　壬一、結前生後

**如是已說處非處善巧。根善巧我今當說。**

壬二、決擇一切2　癸一、嗢柁南標

**總嗢柁南曰：**

**　初義意建立　廣分別為後**

癸二、長行別釋4　子一、釋名義

**問：何等是根義？答：增上義是根義。**

子二、顯所為

**問：為顯何義？答：為顯於彼彼事彼彼法最勝義。**

子三、明建立2　丑一、長行辨2　寅一、徵

**云何建立二十二根？**

寅二、釋6　卯一、約作業差別辨6　辰一、眼等六根

**謂能取境增上義故，建立六根。**

辰二、男女二根

**安立家族相續不斷增上義故，建立二根。**

辰三、命根

**為活性命事業方便增上義故，建立一根。**

辰四、苦等五根

**受用業果增上義故，建立五根。**

辰五、信等五根

**世間清淨增上義故，建立五根。**

辰六、未知欲知等三根

**出世清淨增上義故，建立三根。**

　　云何建立二十二根等者：謂眼根、耳根、鼻根、舌根、身根、意根、男根、女根、命根、苦根、樂根、喜根、憂根、捨根、信根、精進根、念根、定根、慧根、未知欲知根、已知根、具知根，是名二十二根。此以六門[^4]明建立義，隨應配屬，如文可知。

卯二、約受用安立辨2　辰一、第一義2　巳一、辨受用4　午一、眼等六根

**復次，受用顯境增上義故，建立六根。**

午二、男女二根

**受用隱境增上義故，建立二根。**

午三、命根

**受用境界時分邊際增上義故，建立一根。**

午四、苦等五根

**受用境界發生雜染增上義故，建立五根。**

巳二、明安立

**安立清淨增上義故，建立八根。**

　　受用隱境增上義故者：意地中說：由能感男女業故，一分有情男根生起，一分有情女根生起。遞相陵犯，起諸邪行，遂為他人之所訶訾，方造室宅以自隱蔽。（陵本二卷十三頁152）此說受用隱境，其義應知。

辰二、第二義2　巳一、辨受用4　午一、眼等六根

**復次，顯於內門受用境界增上義故，建立六根。**

午二、男女二根

**顯於外門受用境界增上義故，建立二根。**

午三、命根

**受用內身增上義故，建立一根。**

午四、苦等五根

**受用外境及與內身發生雜染增上義故，建立五根。**

巳二、明安立

**對治雜染、安立清淨增上義故，建立八根。**

　　顯於內門受用境界等者：眼等六根內六處攝，故名內門。思所成慧地決擇中說：若由此法增上力故，外色聲等處差別生，為所受用。如是名為由增上故，說名內法。（陵本六十六卷九頁5277）其義應知。

卯三、約依止差別辨6　辰一、眼等五根

**復次，依止端嚴增上義故，建立五根。**

辰二、意根

**能令依止隨自在轉增上義故，建立一根。**

辰三、命根

**依止安住增上義故，建立一根。**

辰四、男女二根

**依止出生增上義故，建立二根。**

辰五、苦等五根

**依止損益增上義故，建立五根。**

辰六、信等八根

**依止解脫增上義故，建立八根。**

　　能令依止隨自在轉等者：謂由意根能發淨不淨業，愛非愛果諸所依身隨彼轉故。

卯四、約有情差別辨2　辰一、第一義6　巳一、眼等六根

**復次，顯有情事增上義故，建立六根。**

巳二、男女二根

**生有情事增上義故，建立二根。**

巳三、命根

**令有情事若住、若沒增上義故，建立一根。**

巳四、苦等五根

**顯諸有情受用境界增上義故，建立五根。**

巳五、信等五根

**顯諸有情勝生方便增上義故，建立五根。**

　　勝生方便增上義故者：增上生道，是名勝生方便應知。

巳六、未知欲知等三根

**顯諸有情定勝方便增上義故，建立三根。**

　　定勝方便增上義故者：決定勝道，名定勝方便應知。

辰二、第二義5　巳一、眼等六根

**復次，顯有情事增上義故，建立六根。**

巳二、男女二根

**顯了有情增長增上義故，建立二根。**

巳三、命根

**顯了有情壽漸損減增上義故，建立一根。**

巳四、苦等五根

**顯了有情興盛、衰損增上義故，建立五根。**

巳五、信等八根

**顯了有情功德、過失增上義故，建立八根。**

　　功德過失增上義故者：世出世間能對治道，是名功德。所治煩惱，是名過失。

卯五、約施設差別辨2　辰一、在家品2　巳一、配建立4　午一、眼等六根

**復次，依如是名，建立六根。**

午二、男女二根

**依如是種、如是姓，建立二根。**

午三、苦等五根

**依如是食、如是受苦樂，建立五根。**

午四、命根

**依如是長壽、如是久住、如是壽量邊際，建立一根。**

巳二、結明依

**當知此諸根，依在家品施設建立。**

　　依如是名建立六根者：由六處滿，名有情身生究竟故。

辰二、出家品2　巳一、配建立

**依如是信、如是精進，乃至如是慧、如是向、如是果，建立八根。**

巳二、結明依

**當知此諸根，依出家品施設建立。**

　　如是向如是果者：依此建立後三根應知。

卯六、約修行次第辨6　辰一、眼等六根

**復次，依修行者防護根門增上義故，建立六根。**

辰二、男女二根

**堪得出家證沙門果增上義故，建立二根。**

辰三、命根

**積集善品增上義故，建立一根。**

辰四、苦等五根

**正知而行增上義故，建立五根。**

辰五、信等五根

**證沙門果諸方便道增上義故，建立五根。**

辰六、未知欲知等三根

**證沙門果增上義故，建立三根。**

丑二、嗢柁南結

**中嗢柁南曰：**

**　隨境界轉等　由顯及內門　莊嚴二有情　假設防護等**

子四、廣分別2　丑一、初嗢柁南攝2　寅一、長行辨8　卯一、作業差別6　辰一、眼等六根2　巳一、舉眼根

**問：眼根作何等業？答：於諸色境已見、今見、當見為業。**

巳二、例餘根

**如是耳根乃至意根所有作業，如應當知。**

　　於諸色境已見今見等者：謂過去法雖已謝滅，然彼無間為緣，熏習相續，能令當來餘法得生，由是義故，說彼眼根已見為業。又現在法能為現在眼識所依，由是說彼今見為業。又未來法因性未受，待緣當生，由是說彼當見為業。

辰二、男女二根

**問：男根、女根作何等業？答：父母、妻子、親戚、眷屬互相攝受顯現為業。**

辰三、命根

**問：命根作何等業？答：令諸有情墮在存活住持數中為業。**

辰四、苦等五根

**問：受所攝根作何等業？答：令諸有情領納一切興盛、衰損為業。**

辰五、信等五根

**問：信等諸根作何等業？答：能生善趣及能圓滿涅槃資糧為業。**

辰六、未知欲知等三根

**問：最後三根作何等業？答：能於現法趣證涅槃為業。**

卯二、假實差別

**問：如是諸根幾是實有？幾非實有？答：十六實有；餘非實有。**

　　十六實有等者：眼乃至意，苦乃至捨，信乃至慧，如是十六體是實有。男女二根，及與命根、三無漏根，皆唯假立，故非實有。義如下說。

卯三、所攝差別2　辰一、總明攝5　巳一、色所攝

**問：幾色所攝？答：七。**

巳二、心所攝

**問：幾心所攝？答：一，三少分。**

巳三、心法所攝

**問：幾心法所攝？答：十，三少分。**

巳四、心不相應行所攝

**問：幾心不相應行所攝？答：一。**

　　幾色所攝等者：眼等五根及男女根，如是七種，皆色所攝。一意根全，三無漏根少分，皆心所攝。苦乃至捨，信乃至慧，如是十種及三無漏少分，心法所攝。命根一種，心不相應行所攝。

巳五、有為所攝

**問：幾有為所攝？答：一切是有為，無有根是無為。**

辰二、別料簡3　巳一、男女二根

**問：男女二根何等根分？答：是身根分。**

巳二、未知欲知等三根

**問：最後三根何等根分？答：是九根分。所謂意根，信等五根，樂、喜、捨根。**

巳三、命根

**問：命根何等根分？答：此無所屬。依先業所引時量決定而建立故，唯說假有。**

卯四、善等差別3　辰一、善

**問：幾善？答：或八；或五，及六少分。**

辰二、不善

**問：幾不善？答：六少分。**

辰三、無記

**問：幾無記？答：八，五少分。**

　　幾善等者：信等五根，三無漏根，八唯是善，當知此通假實為論。若唯取實，即信等五全，及意、五受六少分是善。又意、五受六少分是不善。眼等五根，男女二根，及與命根八全；五受除憂，所餘四受及意五少分是無記。

卯五、異熟等差別7　辰一、有異熟

**問：幾有異熟？答：一，十少分。**

辰二、無異熟

**問：幾無異熟？答：十一，十少分。**

辰三、有異熟助伴

**問：幾有異熟助伴？答：最後三，能助有可愛異熟法，令轉明盛，能感決定人天異熟。**

　　幾有異熟等者：一憂根全，不通無記，故有異熟。餘四受、意，及信等五十少分亦有異熟。於四受、意除其無記，於信等五除其無漏，故言一分。

辰四、是異熟

**問：幾是異熟？答：一，九少分。**

辰五、有種子異熟

**問：幾有種子異熟？答：一切皆有。**

　　幾是異熟等者：一命根全，唯是異熟。眼等五根、男女二根，及與意、捨九種少分亦是異熟。除長養等流流故。

辰六、非異熟

**問：幾非異熟？答：十二，九少分。**

　　幾非異熟等者：苦、樂、喜、憂，及信等五、三無漏根，十二全非異熟。眼等五根、男女二根，及意、捨根，九少分非異熟。簡取長養等流流故。

辰七、異熟生

**問：幾是異熟生？答：亦一切，種子所攝異熟所生故。**

卯六、界繫差別4　辰一、欲界繫

**問：幾欲界繫？答：四，十五少分。**

辰二、色界繫

**問：幾色界繫？答：十五少分。**

辰三、無色界繫

**問：幾無色界繫？答：八少分。**

辰四、不繫

**問：幾不繫？答：三，九少分。**

　　幾欲界繫等者：男女二根，及苦、憂根，四全唯欲界繫。眼等五根，喜、樂、捨根，意根、命根、信等五根，十五少分隨欲界生，亦欲界繫。又此十五少分隨色界生，即色界繫。無色界生，於十五中，除五色根及喜樂根，所餘捨根、意根、命根，及信等五，八少分無色界繫。三無漏全，唯是不繫。意、樂、喜、捨，及信等五，九少分亦是不繫。

卯七、諸地差別2　辰一、明可得6　巳一、未至地2　午一、略標數

**問：未至地幾可得？答：十一。**

午二、問答辨2　未一、釋差別

**問：若未至地有喜根者，何故不如初靜慮地建立喜耶？答：由於彼地喜可動故。**

　　未至地幾可得等者：意、喜、捨，信等五，及三無漏，十一根未至地可得，由於彼地通漏無漏故。

未二、引教證2　申一、問

**問：喜於彼有何教為證？**

申二、答2　酉一、舉教

**答：如世尊言：如是苾芻！離生喜樂滋潤其身，周遍滋潤、遍流、遍悅，無有少分不充不滿，如是名為離生喜樂。**

酉二、釋說

**此中初門說未至位，後門說根本位。**

巳二、初二靜慮地2　午一、舉初靜慮

**問：初靜慮地幾根可得？答：十八。**

午二、例第二靜慮

**第二靜慮地亦爾。**

巳三、第三靜慮地

**問：第三靜慮地幾根可得？答：十七。**

巳四、第四靜慮地

**問：第四靜慮地幾根可得？答：十六。**

巳五、空無邊處等地2　午一、舉空無邊處地

**問：空無邊處地幾根可得？答：十一。**

午二、例識無邊處等

**如空無邊處地，識無邊處地、無所有處地，應知亦爾。**

巳六、非想非非想處地

**問：非想非非想處地幾根可得？答：八。**

　　初靜慮地幾根可得等者：於二十二根中，初靜慮地，除男、女、苦、憂根，十八可得。第三靜慮地中，更除喜根，十七可得。第四靜慮地中，更除樂根，十六可得。空無邊處地中，更除眼等五根，十一可得。非想非非想處地中，更除後三，八根可得，以於彼地無無漏故。此約種類為論，非約相續，義如下說。

辰二、簡差別2　巳一、舉有漏無漏2　午一、初靜慮等地所攝2　未一、舉初靜慮

**問：初靜慮地所攝諸根，當言有漏？當言無漏？答：當言二種。**

未二、例餘隨應

**如初靜慮所攝諸根，乃至無所有處地所攝諸根，當知亦爾。**

午二、非想非非想處地2　未一、約種類辨

**非想非非想處地所攝諸根，當言有漏。此約種類。**

未二、約相續辨

**若約相續，當言二種。又由煩惱解脫故，令彼諸根成無漏性。**

巳二、例應斷不應斷等

**如有漏無漏，如是應斷不應斷、世間出世間，當知亦爾。**

　　此約種類等者：依地差別，名約種類。依補特伽羅差別，名約相續。謂若異生生彼地中，當言有漏。諸阿羅漢煩惱解脫，雖生彼地，當言無漏。由是義說，當言二種。

卯八、得捨差別2　辰一、明成就3　巳一、生欲界2　午一、總說

**問：若生欲界，當言成就幾根？答：容有一切。**

午二、別辨2　未一、生那落迦等2　申一、舉那落迦2　酉一、問

**問：生那落迦成就幾根？**

酉二、答3　戌一、現種皆得成就

**答：八，現行、種子皆得成就。**

戌二、現種或成就或不成就2　亥一、總標簡

**除三，所餘或成就、或不成就。**

亥二、隨難釋

**三，約現行不成就，約種子或成就，謂般涅槃法；或不成就，謂不般涅槃法。**

戌三、現不成就種成就

**餘三，現行故不成就，種子故成就。**

申二、例生傍生餓鬼2　酉一、例同

**如生那落迦趣，於一向苦傍生、餓鬼，當知亦爾。**

酉二、顯別

**若苦樂雜受處，後三種亦現行成就。**

　　生那落迦成就幾根等者：眼等五根、命根、意根、苦根，此八現行、種子皆得成就。除後說三，現行故不成就，種子故成就。所餘或成就、或不成就，謂男女根、憂根、信等五根、三無漏根，如是一切說名所餘。彼現行或成就、或不成就，謂男女根、憂根。彼種子或成就、或不成就，謂信等五根、三無漏根，以三無漏體即信等故。下釋言三，約現行不成就，約種子或成就、或不成就，當知其義通說信等。喜、樂、捨三，是前所除，名為餘三。此現行不成就，種子成就。由生那落迦中，唯苦受逼，故作是說。成唯識論略釋此文，義有差別，今不依之，唯約麤顯而建立故。

未二、生人趣等2　申一、總說2　酉一、舉人趣

**問：若生人趣成就幾根？答：容有一切。**

酉二、例天趣

**如生人中，生天亦爾。**

申二、別辨6　酉一、闕根具根等差別3　戌一、闕根

**問：諸闕根者成就幾根？答：除五，容有餘。**

　　除五容有餘者：除男女根及三無漏，容有所餘。由不得丈夫身、或得女身，名闕根者。爾時雖有般涅槃法，決定不能善根成熟，漸次乃至得般涅槃，是故此五皆是所除。

戌二、具根

**問：諸具根者成就幾根？答：容有一切。**

戌三、半擇迦

**問：諸半擇迦成就幾根？答：除五，容有餘。**

酉二、女男等差別3　戌一、女

**問：女成就幾根？答：容有二十一。**

戌二、男

**問：男成就幾根？答：亦容有二十一。**

戌三、二形生

**問：諸二形者成就幾根？答：容有十九。**

　　容有十九者：除三無漏，容有所餘，說有十九。以諸二形生者，定不成就無漏根故。

酉三、斷善根等差別2　戌一、斷善根

**問：斷善根者成就幾根？答：除八，容有餘。**

　　除八容有餘者：謂信等五及三無漏，是此所除。由斷善根者，現行善根相違相續，名斷善根。以是不能生起聖道，是故除之。

戌二、不斷善根

**問：不斷善根者成就幾根？答：容有一切。**

酉四、凡聖差別2　戌一、異生

**問：諸異生成就幾根？答：十九，除後三。**

戌二、見諦

**問：諸見諦者成就幾根？答：容有一切。**

酉五、學無學差別2　戌一、有學

**問：有學成就幾根？答：容有二十一。**

　　容有二十一者：謂除具知根故。

戌二、無學

**問：無學成就幾根？答：容有十九。**

　　容有十九者：謂除未知欲知根、已知根，及憂根故。

酉六、沙門果向差別4　戌一、預流果向

**問：預流果向成就幾根？答：容有二十。**

　　容有二十者：謂除已知根、具知根故。

戌二、預流果等2　亥一、舉預流果

**問：預流果成就幾根？答：亦容有二十。**

亥二、例餘隨應

**如預流果，一來果向、一來果、不還果向，當知亦爾。**

　　亦容有二十者：謂除未知欲知根、具知根故。

戌三、不還果等2　亥一、舉不還果

**問：不還果成就幾根？答：容有十九。**

亥二、例阿羅漢向

**如不還果，阿羅漢向亦爾。**

　　容有十九者：謂除未知欲知根、具知根，及憂根故。

戌四、阿羅漢果

**問：阿羅漢果成就幾根？答：容有十九。**

　　容有十九者：謂除未知欲知根、已知根，及憂根故。

巳二、生色界

**問：若生色界成就幾根？答：容有十八。**

　　容有十八者：謂除男、女、苦、憂根故。

巳三、生無色界

**問：生無色界成就幾根？答：容有十一。**

　　容有十一者：謂除眼等五根，及男、女、苦、樂、喜、憂根故。

辰二、明捨得2　巳一、約欲界沒生欲界辨2　午一、問

**問：若欲界沒欲界生時，當言捨幾根，得幾根？**

午二、答5　未一、色根2　申一、具闕得捨

**答：且約色根容有而說。或捨闕諸根，得闕諸根；或捨闕諸根，得具諸根；或捨具諸根，得具諸根；或捨具諸根，得闕諸根；**

申二、勝劣得捨

**或捨劣諸根，得劣諸根；或捨劣諸根，得勝諸根；或捨勝諸根，得劣諸根；或捨勝諸根，得勝諸根。**

未二、意根命根

**意根、命根勝劣得捨，當知亦爾。**

未三、受根2　申一、例隨應

**若諸受根勝劣得捨，隨其所應亦爾。**

申二、釋差別

**此約異熟果故有差別。**

　　此約異熟果故有差別者：謂受差別，唯約業生異熟及異熟所生而為論故，非餘一切。

未四、信等五根2　申一、捨劣得勝

**若諸善根約等流果，捨前前劣，得後後勝，非由生故。**

申二、捨勝得劣

**捨勝得劣，後邪方便乃有斯義。**

未五、最後三根

**最後三根，於一切位與生相違，是故不說。**

巳二、約欲界沒生色界等2　午一、略說一切2　未一、舉從欲界沒生色界

**問：從欲界沒色界生時，捨幾根，得幾根？答：容捨下地一切，容得上地一切。**

未二、例於欲界沒生無色等

**如欲界沒色界生時，從欲界沒無色生時，從色界沒無色生時，當知亦爾。**

　　容捨下地一切等者：前說若生欲界，容有一切根成就。若生色界，容有十八。此二一切，如彼當知。生無色界，容有十一。得彼一切，當知亦爾。

午二、簡後三根2　未一、簡無異熟

**最後三根，由證沙門果方便而得，不由沒生。**

未二、顯彼增上2　申一、於等流果

**先修習力所任持故，後等流果轉盛而生。**

申二、於異熟果

**又能為緣，生異熟果，令轉明盛。**

寅二、嗢柁南結

**中嗢柁南曰：**

**　業實有色等　善等異熟等　若界若諸地　及死生得捨**

丑二、第二嗢柁南攝2　寅一、長行辨6　卯一、境義差別3　辰一、總顯2　巳一、有義非有義

**問：幾根由境界義名有義？幾非耶？答：二十一名有義，一非。**

　　由境界義名有義等者：謂若由根增上，能受用境，根望彼境，得有義名。命根一種，由依先業所引時量決定而建立故，唯是假有，故說一非。

巳二、色非色助伴2　午一、色於非色為助伴

**問：幾於非色助伴義轉？答：七色根。**

　　幾於非色助伴義轉等者：此中助伴，謂俱有相應，非同行相應，其義應知。眼等五根，男女二根，名七色根。此與非色心心所法俱有而轉，名於非色助伴義轉。

午二、非色於色為助伴

**問：幾色非色為助伴耶？答：餘有義根。**

　　幾色非色為助伴等者：此中問意，謂幾非色為色助伴。是故答言：餘有義根。於二十一名有義中，除七色根，簡取餘根，名餘有義根故。

辰二、別辨12　巳一、五色根

**問：五色根何義？答：色等五各別境。**

巳二、第六根

**問：第六根何義？答：一切法。**

巳三、男女根

**問：男女根何義？答：因欲相應，即觸所攝。**

　　因欲相應即觸所攝者：謂男女根依身所觸，名為有義，由是說言即觸所攝。此觸復以分別欲貪為因，是故說言因欲相應。

巳四、五受根

**問：五受根何義？答：隨順苦、樂、憂、喜、捨處，即六根義。**

巳五、信根

**問：信根何義？答：應得應捨所有境界。**

巳六、精進根

**問：精進根何義？答：即於二種若得、若捨俱無所憚。**

巳七、念根

**問：念根何義？答：於聞思修憶持不忘。**

巳八、定根

**問：定根何義？答：奢摩他、毗鉢舍那。**

巳九、慧根

**問：慧根何義？答：所知真實。**

巳十、未知欲知根

**問：未知欲知根何義？答：修諦現觀者，從善法欲已去，於一切方便道中，即彼五根義當知是此義。**

　　即彼五根義當知是此義者：由前已說最後三根是五根分，故五根義即是此義。

巳十一、已知根

**問：已知根何義？答：從預流果乃至金剛喻定，即彼五根義當知是此義。**

巳十二、具知根

**問：具知根何義？答：從初無學道乃至無餘涅槃界，即彼五根義當知是此義。**

辰三、料簡2　巳一、約諸門辨7　午一、有色有見有對等3　未一、有色等3　申一、有色為義

**問：幾有色，有色為義？答：七。**

申二、有色無色為義

**問：幾無色，有色無色為義？答：除命根，餘一切。**

申三、非有色非無色為義

**問：幾非有色非無色，非有色非無色為義？答：即此命根，是假法故。**

　　幾有色有色為義等者：謂七色根有色為義。一切無色以有色無色為義。二十二中除七色根，復除命根，名為餘故。

未二、有見等

**問：幾有見，有見為義？答：一切非有見。一有色以有見為義；及餘非有色一分。**

　　幾有見有見為義等者：此中問意，謂幾根能見，名幾有見。彼所行境，亦名有見，由是復言有見為義。思所成地勝義伽他中說：諸行皆剎那，住尚無況用。即說彼生起，為用為作者。眼不能見色，耳不能聞聲，鼻不能齅香，舌不能嘗味，身不能覺觸，意不能知法。於此亦無能，任持驅役者。（陵本十六卷七頁1389）由是當知，約勝義諦，眼尚不能見色，何況餘根。是故答言：一切非有見。唯說眼根以有見為義，如是眼根，名一有色。又於諸無色中，簡取一分與眼根俱有轉者，名餘非有色一分，此與眼根同所行境，是故亦說有見為義。思所成慧地決擇有見諸法差別，亦說眼識所緣故。（陵本六十五卷九頁5180）

未三、有對等

**問：幾有對，有對為義？答：七有色及餘無色無對一分。**

　　幾有對有對為義等者：七有色根是有對，以有對為義。又無色無對法中，簡取一分與七色根俱有轉者，名餘無色無對一分。由與色根俱有而轉，是故亦說有對為義。思所成慧地決擇有對諸法差別，亦說一切皆為依清淨色識所緣故。（陵本六十五卷十頁5181）

午二、有漏有為有諍等3　未一、有漏等2　申一、問

**問：幾有漏，有漏為義？如是等**[^5]**。**

申二、答2　酉一、標差別4　戌一、有漏以有漏為義

**答：唯七。**

　　幾有漏有漏為義等者：此中問意，謂幾唯有漏，唯以有漏為義。是故答言：唯七。謂七色根唯是有漏，唯取有漏為境故。於此問中，例後幾學，學為義等問，應置如是等言。以下所答，非唯分別幾有漏，有漏為義故。餘諸問中，隨其所應，例知亦爾，不復重述。

戌二、有漏無漏以有漏無漏為義

**除最後二及苦、憂根，餘有漏、無漏，以有漏、無漏為義。**

　　除最後二及苦憂根等者：此中為顯體通有漏、無漏，通有漏、無漏為義諸所餘根，是故說言除最後二及苦、憂根。由最後二體唯無漏，唯以無漏為義故，及苦、憂根亦非具通二種故，義如下說。當知諸所餘根，謂即意、樂、喜、捨，及信等五、未知欲知根；除七有色、後二無漏，及苦、憂根，名為餘故。命根非有義，此不應說之。

戌三、有漏無漏以有漏為義

**當知苦根有漏、無漏，以有漏為義。**

戌四、有漏以有漏無漏為義

**憂根有漏，以有漏、無漏為義。**

　　當知苦根有漏無漏等者：苦根自性，唯是有漏，無學身起，義通無漏。五識相應，身受攝故，唯以有漏為義。憂根不爾，不在無漏，身起故唯有漏。亦於無上思慕愁慼，求欲證故，通以有漏、無漏為義。

酉二、隨難釋

**未知欲知根，若遠沙門果，世間行所攝，是有漏；若近沙門果，出世行所攝，是無漏。**

未二、有為等

**問：幾有為，有為為義？如是等**[^6]**。答：一切是有為。八有為為義，餘有為、無為為義。**

　　八有為為義者：謂七色根及與苦根應知。

未三、有諍等2　申一、舉有諍

**問：幾有諍，有諍為義？如是等**[^7]**。答：如說有漏，當知此亦爾。**

申二、例有愛味等

**如說有諍，當知有愛味、依耽嗜、世間、出世間等亦爾。**

午三、過去現在未來3　未一、在過去過去為義2　申一、問

**問：幾過去，過去為義？如是等**[^8]**。**

申二、答2　酉一、過去為義

**答：除有色根及苦根，餘有義一分。**

酉二、非過去為義

**若有色根及苦根在過去，非過去為義。**

　　幾過去過去為義等者：此中問意，謂有幾根體在過去，以過去為義。七有色根及與苦根剎那滅已，名在過去。然非過去為義，以彼行境唯現在故，是故除之。所餘非色意相應法，於去來今通緣三世，今說彼在過去，過去為義，名餘有義一分。

未二、在過去現在為義等2　申一、問

**問：幾過去，現在為義？如是等**[^9]**。**

申二、答2　酉一、指前說

**答：即如所說一分。**

　　即如所說一分者：謂如前說除有色根及苦根，餘有義一分當知。

酉二、例當知

**當知即此在過去，以未來為義。又即此在現在，以過去、未來為義。**

　　當知即此在過去等者：謂如前說，一分在過去，亦以未來為義。此并前說在過去，過去為義；在過去，現在為義；當知非有色根於過去世三世為義可得。如是於現未世，當知亦爾，如下自說。即此在現在，以過去、未來為義，亦以現在為義。又在未來，以過去、未來為義，亦以現在為義。[^10]又在未來，以過去、未來、現在為義。總略而言，非有色根於去來今通緣三世，非七色根及與苦根。由七色根唯取現境；及彼苦根唯與五識相應，亦取現境故；不應說過去、未來為義。於三世分別中，唯許現在為義，如下自說應知。

未三、在現在現在為義等2　申一、問

**問：幾現在，現在為義？如是等**[^11]**。**

申二、答2　酉一、明現在

**答：一切有色根及苦根，并前所說一分。**

酉二、例未來2　戌一、約無色諸根辨

**又此一分在未來，以過去、未來、現在為義。**

戌二、約有色及苦根辨

**若諸色根在未來，非未來為義。苦根亦爾。**

午四、三界繫及不繫2　未一、問

**問：幾欲界繫，欲界繫為義？如是等**[^12]**。**

未二、答7　申一、苦憂男女四根

**答：四。**

申二、鼻舌二根

**二，欲、色界繫，欲界繫為義。**

申三、眼耳身三根

**三，欲、色界繫，欲、色界繫為義。**

申四、喜樂二根

**二，欲、色界繫及不繫，欲、色、無色界繫及不繫為義。**

申五、信等五及意捨七根

**七，欲、色、無色界繫及不繫，彼義亦爾。**

申六、未知欲知根

**一，色界繫及不繫，一切繫不繫為義。**

申七、已知具知二根

**二，不繫，一切繫不繫為義。**

　　幾欲界繫欲界繫為義等者：男、女、苦、憂四根，欲界繫，欲界繫為義。鼻、舌二根，欲、色界繫，欲界繫為義。眼、耳、身三，欲、色界繫，欲、色界繫為義。喜、樂二根，欲、色界繫及不繫，欲、色、無色界繫及不繫為義。信等五根、意根、捨根，如是七根，欲、色、無色界繫及不繫，亦以欲、色、無色界繫及不繫為義。初一無漏根，色界繫及不繫，一切繫不繫為義。後二無漏不繫，一切繫不繫為義。

午五、善不善無記2　未一、問

**問：幾善，善為義？如是等**[^13]**。**

未二、答5　申一、信等五及三無漏八根

**答：八，唯善，善、不善、無記為義。**

申二、苦樂喜捨及意五根

**五，善、不善、無記，善、不善、無記為義。**

申三、憂根

**一，善、不善，善、不善、無記為義。**

申四、鼻舌身男女五根

**五，無記，無記為義。**

申五、眼耳二根

**二，無記，善、不善、無記為義。**

　　幾善善為義等者：信等五根、三無漏根，如是八根唯善，善、不善、無記為義。苦、樂、喜、捨及意五根，善、不善、無記，善、不善、無記為義。憂受一根唯善、不善，不通無記，善、不善、無記為義。鼻、舌、身、男、女五根無記，無記為義。眼、耳二根無記，善、不善、無記為義。

午六、學無學非學非無學2　未一、問

**問：幾學，學為義？如是等。**

未二、答6　申一、意喜樂捨及信等五九根

**答：九，學、無學、非學非無學，以三種為義。**

申二、眼等七色根

**七，非學非無學，即以此為義。**

申三、苦根

**一，通三種，非學非無學為義。**

申四、憂根

**一，學、非學非無學，以三種為義。**

申五、未知已知二根

**二，學，以三種為義。**

申六、具知根

**一，無學，以三種為義。**

　　幾學學為義等者：意、喜、樂、捨，及信等五，如是九根，學、無學、非學非無學，以三種為義。七有色根，非學非無學，即以此為義。苦受一根，通學、無學、非學非無學，非學非無學為義。憂受一根，學、非學非無學，以三種為義。初二無漏是學，以三種為義。後一無漏是無學，以三種為義。

午七、見斷修斷非斷2　未一、問

**問：幾見所斷，見所斷為義？如是等。**

未二、答2　申一、標差別3　酉一、七色五受及命意十四根

**答：十四，一分見所斷，一分修所斷。**

酉二、五受意信等五未知欲知十二根2　戌一、標

**十二，一分修所斷，一分非所斷。**

戌二、釋

**謂即十四中六及餘六。**

酉三、已知具知二根

**餘二非所斷。**

申二、釋略義

**此中有色諸根，見、修所斷為義；無色諸根，三種為義，謂見、修所斷，非所斷義。**

　　幾見所斷見所斷為義等者：七有色根、意根、命根，及五受根，如是十四，一分見所斷，一分修所斷。即十四中，意及五受六根，并餘信等五根及初無漏，如是十二，一分修所斷，一分非所斷。後二無漏唯非所斷。為義差別，如文易知。於為義中，應不說有命根，以彼命根非有義故。

巳二、約斷知辨3　午一、雜染捨所顯

**問：幾根於義雜染捨所顯？答：除諸善根，以諸善根於義清淨捨所顯故。**

　　除諸善根者：除信等五及三無漏應知。

午二、顛倒差別攝4　未一、顛倒義

**問：幾根顛倒義？答：除諸善根，所有六根義。**

　　除諸善根所有六根義者：此中六根，謂意、五受應知。由除善根相應一分，是故說彼顛倒為義。

未二、顛倒所依

**問：幾根顛倒所依？答：七色根。**

未三、顛倒自性

**問：幾根顛倒自性？答：六少分。**

　　六少分者：謂除善根相應意及五受一分應知。

未四、顛倒對治

**問：幾根顛倒對治？答：八根**[^14]**。**

　　幾根顛倒對治等者：謂信等五及三無漏，如是八根，能為一切顛倒對治應知。

午三、觀察義過失2　未一、略標舉

**問：幾根觀義過失？答：或八、或五、或一。**

　　或八或五或一者：謂信等五及三無漏，是名或八。唯信等五，是名或五。唯取意根，是名或一。

未二、釋妨難4　申一、舉難問4　酉一、標

**問：若彼諸行亦有四德相應可得，云何唯觀為過失耶？**

　　若彼諸行亦有四德相應等者：此中四德，如次配屬常、樂、我、淨應知。

酉二、徵

**何者四德？**

酉三、釋

**一、堅住德；謂如一蘊住經百年，若正將御，或有過者。二、勢力德；謂能生樂，及現清淨。三、轉變德；謂牽引、修治、受用、棄捨自在轉故。四、可樂德；謂依彼處生種種著故。**

酉四、結

**是名諸行有四德相。**

　　牽引修治等者：謂於諸行計我自在。能牽引彼，或復修治，能受用彼，或復棄捨，隨欲轉故。

申二、釋義答

**答：雖有世間於彼諸法取為功德，然彼一切皆諸過失之所隨逐。**

申三、更徵問

**問：何等名為諸過失耶？**

申四、別辨答2　酉一、辨4　戌一、無堅住德

**答：雖少時住，非究竟故，愛變無常現可得故，死沒無常現可得故，當觀諸行離初功德。**

　　愛變無常現可得故者：聲聞地說，內事變異有多差別，或有顯色所作[^15]變異，或有形色所作變異。顯色所作變異者，謂自或他，先有妙色，肌膚鮮澤；後見惡色，肌膚枯槁。形色所作變異者，謂如顯色前後變異無常，如是形色由肥瘦故，應知亦爾。（陵本三十四卷[^16]四頁2743）此應準知。

戌二、無勢力德

**又能發生種種苦惱現可得故，種種不淨現可得故，當觀諸行離第二德。**

戌三、無轉變德

**又於老病死等不隨所欲現可得故，當觀諸行離第三德。**

戌四、無可樂德

**又諸糞蟲及豬犬等亦極樂著糞穢不淨現可得故，當觀諸行離第四德。**

酉二、結

**由彼諸行離諸功德，是故一切過失相應，故應觀彼具諸過失。**

卯二、依處差別3　辰一、明為依13　巳一、眼根

**問：眼根誰所依處？答：見色依處。**

巳二、耳鼻舌身意根

**問：乃至意根誰所依處？答：各取自境之所依處。**

巳三、男女二根

**問：男女二根誰所依處？答：習欲依處。**

巳四、命根

**問：命根誰所依處？答：乃至死有，為前時有之所依處。**

　　為前時有之所依處者：死有以前，本有乃至生有，名前時有應知。

巳五、五受根

**問：諸受根誰所依處？答：於諸境界可意、不可意，若愛、若恚等之所依處。**

巳六、信根

**問：信根誰所依處？答：趣入善法之所依處。**

巳七、精進根

**問：精進根誰所依處？答：已入善法，恆常修習之所依處。**

巳八、念根

**問：念根誰所依處？答：正知而行之所依處。**

巳九、定根

**問：定根誰所依處？答：智見清淨之所依處。**

巳十、慧根

**問：慧根誰所依處？答：煩惱永斷之所依處。**

巳十一、未知欲知根

**問：未知欲知根誰所依處？答：證初、第二、第三沙門果之所依處。**

　　證初第二第三沙門果之所依處者：由入諦現觀者，或證預流、或證一來、或證不還，故說未知欲知根為彼依故。

巳十二、已知根

**問：已知根誰所依處？答：乃至金剛喻定、無學沙門果證之所依處。**

　　乃至金剛喻定等者：謂齊金剛喻定以前，諸沙門果阿羅漢向皆已知根之所依處，是故於彼金剛喻定、無學沙門果證置乃至言。

巳十三、具知根

**問：具知根誰所依處？答：無間煩惱永斷作證、現法樂住、所依永滅之所依處。**

　　無間煩惱永斷作證等者：此說具知根能為三種依處。一、無間煩惱永斷作證，二、現法樂住，三、所依永滅。言無間煩惱永斷作證者，此即金剛喻定之所證得。聲聞地說：從此金剛喻三摩地，無間永斷一切煩惱品麤重種子，其心於彼究竟解脫，證得畢竟種性清淨。（陵本三十四卷二十四頁2807）其義應知。言現法樂住、所依永滅者，此即無學沙門果證，有餘依、無餘依二種差別應知。

辰二、釋經言11　巳一、七色根攝2　午一、舉經問

**問：世尊依何根處說如是言：此身有色，麤滓所成，四大所造，父母不淨和合所生，種種飲食之所長養，常假覆蔽、沐浴、按摩，斷截、破壞、散、滅之法？**

　　常假覆蔽沐浴按摩等者：聲聞地決擇中說：若於寒時，為治寒苦，追求覆障以為對治；若於熱時，為治熱苦，追求沐浴以為對治；涉路、作業有劬勞者，為治勞苦，求按摩等以為對治。手塊杖等之所觸對，破壞法故；刀所觸對，斷壞法故；若終沒已，埋於地故，或火燒故，或為種種傍生諸蟲所食噉故，或即於彼為諸風日所暴燥故，皆是敗壞磨滅法性。（陵本六十七卷十二頁5350）此應準釋。

午二、依義答2　未一、標

**答：依七色根作如是說。**

未二、釋2　申一、總明繫

**當知此中，略說欲界有色諸根。**

申二、別辨相5　酉一、共相

**初句說彼共相。**

酉二、自相

**第二句說彼自相。**

酉三、因相

**次有三句說彼因相。所謂依因、生因、生已增長因。**

酉四、轉變相

**次有三句說彼轉變相。謂寒所作、熱所作、勞倦所作。**

酉五、變壞相

**後有四句說彼變壞相。謂初二句活位逼損所作，後二句死後所作；他故、自然故變壞應知。**

　　初句說彼共相等者：前說此身有色，是名初句。麤滓所成，是第二句。四大所造，父母不淨和合所生，種種飲食之所長養，名次三句，說彼因相。常假覆蔽、沐浴、按摩，名次三句，說彼轉變相。斷截、破壞、散、滅之法，名後四句。於此四中，斷截、破壞，是初二句，此由他故變壞應知。由為刀所觸對，名為斷截。手塊杖等之所觸對，名破壞故。散、滅是後二句，此由自然故變壞應知。散謂離散，昔會今乖故。滅謂磨滅，散已變壞，最後都盡故。

巳二、意根攝2　午一、舉經問

**問：世尊依何根處說如是言：遠行及獨**[^17]**行，無身寢於窟耶？**

午二、依義答2　未一、標依

**答：依意根處。**

未二、釋義4　申一、遠行

**由於前際無始時故，遍緣一切所知境故，名為遠行。**

申二、獨行

**諸心相續一一轉故，無主宰故，名為獨行。**

申三、無身

**無色、無見亦無對故，名為無身。**

申四、寢於窟

**依止色故，名寢於窟。**

　　諸心相續一一轉故等者：緣境界心有多差別，謂或善心、或不善心、或無記心。如是等類，是名諸心。於一剎那不并生故，說彼相續一一而轉。無有任持驅役者故，說無主宰。即由是義，名為獨行。

巳三、男女二根攝2　午一、舉經問

**問：依何根處說如是言：由八處所男為女縛，謂舞、歌、笑、睇、美顏、妙觸、祇奉、成禮？**

午二、依義答2　未一、標依

**答：依男女二根。**

未二、明處2　申一、辨時分

**於遊戲時，由四處縛；於受用時，亦由四處。**

申二、配釋相

**於遊戲時，身、語**[^18]**、面門、眼目舒悅；於受用時，妍容、軟滑、恭事、童分。**

巳四、命根攝2　午一、舉經問

**問：依何根處說如是言：眾生存活、住、持、安隱？**

午二、依義答2　未一、標依

**答：依命根說。**

未二、釋義5　申一、眾生

**有諸氣息，故名眾生。**

申二、存活

**思慮相應，故名存活。**

申三、住

**等餘而住，故名為住。**

申四、持

**增上而轉，故說名持。**

申五、安隱

**無有病惱，故名安隱。**

　　等餘而住者：等謂平等，餘謂先業。隨先引業所有差別，所生自體住時限量勢分亦有差別故。

巳五、五受根攝2　午一、舉喜樂根2　未一、舉經問

**問：依何根處說如是言：平正受，受所攝？**

未二、依義答

**答：依喜、樂根說，望所餘受自相、共相、依止相所顯故。**

午二、例苦等根

**如平正等，如是不平正等、非平正非不平正等，如應當知。**

　　望所餘受自相共相等者：受有二種，謂身及心。或復說三，謂苦、樂、捨。或復說五，謂苦、樂、喜、憂、捨。當知苦、樂、喜、憂，相望各別，自相所顯；彼相應法，共相所顯；所依身心，依止相所顯。喜、樂自相，名平正受。彼相應法及所依止，名受所攝。如是憂、苦，名不平正受，受所攝。捨根，名非平正非不平正受，受所攝。皆依自相、共相、依止相所顯應知。

巳六、信根攝2　午一、舉經問

**問：世尊依何根處說如是言：於如來所淨信深固，根生建立，**

　　淨信深固根生建立者：如下自釋，淨信深固，是其標句；根生建立，是其釋句。言根生者，謂由世間淨信。言建立者，謂由出世淨信。

**一切世間若諸沙門、若婆羅門、若天魔梵，無有如法能引脫者？**

　　一切世間等者：此中沙門、婆羅門，謂人世間。此說希求魔梵而修行者，唯世間攝。若魔、若梵，謂天世間。如是天人，名一切世間。

午二、依義答2　未一、標依

**答：依信根說。**

未二、釋義2　申一、第一義2　酉一、釋淨信

**此顯其信，於聞思修勝解堅固義。**

酉二、釋堅固

**又此堅固隨所信解方便顯示，謂智、生、主、淨最勝之者，尚不能動，何況凡流。**

申二、第二義3　酉一、標差別

**又堅固義復有差別。**

酉二、釋次第

**謂其信深固，由世間善決定勝解為出世勝解根本故，又由出世清淨勝解所建立故。**

酉三、明句義

**當知最初是標句，後二是釋句。**

　　智生主淨等者：人世間中，若諸沙門，名智最勝；若婆羅門，名生最勝。天世間中，若魔，名主最勝；若梵，名淨最勝。此說最勝，唯約世俗，由是說彼尚不能動。

巳七、精進根攝2　午一、舉經問

**問：世尊依何根處說如是言：住有勢、有勤、有勇健、堅猛，於諸善法中常不捨善軛？**

午二、依義答2　未一、標依

**答：依精進根說。**

未二、釋相

**此精進根，略顯其相差別有五。謂被甲精進、方便精進、不下精進、無動精進、無喜足精進。**

巳八、念根攝2　午一、舉經問

**問：世尊依何根處說如是言：念、等念、隨念、別念、不忘念、心明記、無失、無忘、無失法？**

午二、依義答2　未一、標依

**答：依念根說。**

未二、指釋

**此差別義，如攝異門分應知。**

　　如攝異門分應知者：攝異門分說：所言念者，謂住其心故。言等念者，謂等住其心故。如是廣說，應隨九種心住差別，如聲聞地當知其相。（陵本八十三卷十一頁6310）

巳九、定根攝2　午一、舉經問

**問：世尊依何根處說如是言：令心住、等住、安住與近住、調、寂靜、寂止、一趣、等持性？**

午二、依義答2　未一、標依

**答：依定根說。**

未二、指釋

**此差別義，如聲聞地應知。**

　　如聲聞地應知者：聲聞地說九種心住，一一差別，如彼廣釋應知。（陵本三十卷九頁2511）

巳十、慧根攝2　午一、舉經問

**問：世尊依何根處說如是言：簡擇法、極簡擇、遍尋求、遍伺察？**

午二、依義答2　未一、標依

**答：依慧根說。**

未二、指釋

**此差別義，亦如聲聞地應知。**

　　亦如聲聞地應知者：聲聞地說四種毗鉢舍那，如彼一一別釋應知。（陵本三十卷十一頁2518）

巳十一、未知欲知等根攝

**所餘善根，信等攝故，其差別義無復可得。**

　　所餘善根等者：此中善根，謂三無漏應知。

辰三、配建立5　巳一、依念住辨4　午一、身念住

**問：於幾根處立身念住？答：七。**

午二、受念住

**問：於幾根處立受念住？答：五。**

午三、心念住

**問：於幾根處立心念住？答：一。**

午四、法念住

**問：於幾根處立法念住？答：最後八及命根。**

　　於幾根處立身念住等者：依七色根，立身念住。依五受根，立受念住。依一意根，立心念住。依最後八及命根，立法念住。由信等五及與命根，法處攝故。三無漏根，信等攝故。

巳二、依四諦辨4　午一、苦諦

**問：幾根最勝苦諦依處？答：九。**

午二、集諦

**問：幾根最勝集諦依處？答：五。**

午三、滅諦

**問：幾根滅諦依處？答：一切。**

午四、道諦

**問：幾根道諦依處？答：最後八。**

　　幾根最勝苦諦依處等者：七有色根、意根、命根，此九最勝苦諦依處，由說六處能為眾苦引因依處故，命根能引自體相續住故。男女二根，身根所攝，如彼應釋。五受根最勝集諦依處，緣起經說受緣愛故。一切根為滅諦依處，由彼一切或見所斷、或修所斷、或非所斷故，義如前說。

巳三、依三業辨2　午一、舉善思等3　未一、善思所思

**問：依幾根處善思所思？答：九。**

未二、善說所說

**問：依幾根處善說所說？答：十。**

未三、善作所作

**問：依幾根處善作所作？答：十六。**

午二、例惡思等

**如是惡思所思、惡說所說、惡作所作，如應當知。**

　　依幾根處善思所思等者：依信等五、三無漏及意，九根善思所思。前說九根，更復增舌，如是十根善說所說。前說九根，增眼、耳、身、樂、喜、憂、捨，如是十六善作所作。惡思所思，依一意根。惡說所說，依意及舌。惡作所作，依眼、耳、身、苦、樂、憂、喜及男女根。如是差別應知。

巳四、依惑業辨3　午一、辨最勝

**問：幾根最勝惑業依處？答：九。**

午二、辨生起

**問：依幾根處起煩惱業？答：五。**

午三、辨能斷

**問：依幾根處斷煩惱業？答：最後八。**

　　幾根最勝惑業依處等者：眼等六根、男根、女根、命根，此九最勝惑業依處。依五受根起煩惱業。依信等五、三無漏根斷煩惱業。

巳五、依吉祥等辨2　午一、略辨相3　未一、領納吉祥

**問：由幾根故，領納一切世出世間所有吉祥？答：除二。**

未二、領納吉祥敗壞

**問：由幾根故，領納一切吉祥敗壞？答：十一。**

未三、能引吉祥

**問：幾根能引所有吉祥？答：最後八。**

　　領納一切世出世間等者：於五受中，除苦、憂二，餘喜、樂、捨通漏無漏，唯說自相領納一切世出世間所有吉祥。即前所除苦、憂二種不通無漏，兼說所依，領納一切吉祥敗壞，故成十一。謂彼苦根眼等為依，憂根以意為依，異熟生苦命根為依，男女二根身根所攝，亦說為苦所依故。信等五根、三無漏根，能引所有吉祥。於此三問答中，初答除二，當知謂三，義如前釋。次答十一。後答謂八。如是分別二十二根，數無減增，故作斯釋。

午二、廣釋經3　未一、引經言

**復次，如世尊言：諸受欲者，略有五種作吉祥法。謂忍辱、柔和、觀人而捨、行賢善行，及不放逸。**

未二、別釋義4　申一、忍辱柔和2　酉一、辨行相2　戌一、忍辱3　亥一、徵

**云何忍辱？**

亥二、釋3　天一、標

**謂由三種行相應知。**

天二、列

**一、不忿怒，二、不報怨，三、不懷惡。**

天三、廣

**若別分別，乃有十種。一、已受怨害忍，二、現前怨害忍，三、慮恐怨害忍，四、饒益怨憎忍，五、損害親友忍，六、一切怨害忍，七、一切因怨害忍，八、受教怨害忍，九、擇力怨害忍，十、自性怨害忍。**

亥三、結

**如是一切，總說名為耐違害忍。**

　　饒益怨憎忍等者：於己怨憎他作饒益能堪忍故，名饒益怨憎忍。於己親友他為損害能堪忍故，名損害親友忍。於怨親中、劣等勝品、有樂有苦、具德具失諸有情所，能忍一切怨害之苦，名一切怨害忍。本地分說：菩薩了知不忍非愛異熟，由怖畏故，勤修行忍。於諸有情有哀憐心、有悲愍心、有親愛心，由親善故，勤修行忍。於其無上正等菩提猛利欲樂，為圓滿忍波羅蜜多，由是因緣，勤修行忍。（陵本四十二卷十二頁3451）是名一切因怨害忍。又說：如世尊說：夫出家者，具忍辱力。由是因緣，不應出家受具足戒而行不忍，由法受故，勤修行忍。是名受教怨害忍。又說：知一切法遠離有情，唯見諸法無戲論性，諦察法故，能修行忍。是名擇力怨害忍。又說：種性具足，先串習忍，於今現在安住自性，故能修忍。是名自性怨害忍。

戌二、柔和2　亥一、徵

**云何柔和？**

亥二、釋2　天一、標義

**謂性賢善，由身語意將護於他，令無惱害。**

天二、辨相

**若他所有無罪喜樂，未生令生，生已隨護；有罪憂苦，若未生者遮令不生，若已生者方便令脫。**

酉二、簡差別

**此中忍辱，耐他違害；柔和，於他不作違損。如是名為二種差別。**

申二、觀人而捨2　酉一、觀人2　戌一、標列二時

**當知觀人二時差別。一、攝受時，二、處置時。**

戌二、別辨五相2　亥一、於攝受時2　天一、標

**於攝受時，應以五相觀察其人，然後攝受。**

天二、列

**一、由歸誠，二、由技能，三、由智慧，四、由行跡，五、由廉儉。**

　　由行跡者：謂能行履正行跡故，離邪行故。

亥二、於處置時2　天一、標

**於處置時，亦以五相觀察其人，然後處置。**

天二、列

**一、堪處事業，置事業中；二、堪處思業，置思業中；三、堪處和業，置和業中；四、堪處護身財業，置護身財業中；五、堪處法業，置法業中。**

　　堪處事業等者：功用所作，是名事業。思量所作，是名思業。修和敬業，是名和業。法隨法行，是名法業。

酉二、捨3　戌一、標數

**捨略有五。**

戌二、列類

**一、田地捨，二、財物捨，三、隨宜捨，**

　　隨宜捨者：謂所宜物，隨應施與故。

**四、飲食捨，五、最勝捨。**

　　最勝捨者：謂捨金銀等珍寶故。

戌三、釋名

**此中捨相、捨具名捨。**

　　此中捨相捨具名捨者：聲聞地說何相施、用何施，如彼別釋應知。（陵本二十五卷十五頁2131）

申三、行賢善行2　酉一、總標舉

**賢善行者，為性於他無所違負、無所欺誑。**

酉二、隨難釋

**無所違負，復有五種。一、無顛倒違負，二、無委信違負，三、無承事違負，四、無契約違負，五、無他方便違負。**

申四、不放逸2　酉一、總標舉

**不放逸者，謂修習諸善法，防護不善心。因果相屬故，俱應為彼相。**

酉二、廣種類

**此復有五種應知。一、求財不放逸，二、守財不放逸，三、護身不放逸，四、護名不放逸，五、行法不放逸。**

未三、顯力能2　申一、標列2　酉一、五力

**如是一切，總有五力能生吉祥。一、善尸羅力，二、善朋友力，三、無弊吝力，四、可委信力，五、法力。**

　　總有五力能生吉祥等者：當知此中，善尸羅力，由忍辱柔和故有；善朋友力，由觀人故有；無弊吝力，由捨故有；可委信力，由行賢善行故有；法力，由不放逸故有。

酉二、吉祥

**當知吉祥亦有五種。一、眾所愛樂，二、富貴自在，三、怨敵退伏，四、饒益所依，五、往諸善趣。**

申二、配釋

**前四種力，總能生起四種吉祥；第五一力，能生第五。**

卯三、證得等差別2　辰一、略配屬3　巳一、由為緣4　午一、先煩惱業為緣

**問：幾根先煩惱業之所感得？答：八。**

午二、名色為緣

**問：幾根名色為緣？答：一。**

午三、觸處為緣

**問：幾根觸為緣？答：五。**

午四、策勵為緣

**問：幾根策勵為緣？答：八。**

　　幾根先煩惱業之所感得等者：七有色根及與命根，如是八根，先煩惱業之所感得，以彼一切異熟攝故。意根一種，名色為緣。苦等五根，由觸為緣。最後八根，策勵為緣。

巳二、由應修4　午一、應防護

**問：幾根應防護？答：八。**

午二、應調靜

**問：幾根應調靜？答：一。**

午三、應寂止

**問：幾根應寂止？答：五。**

午四、性調順等

**問：幾根自性調順、寂靜、寂止，復能調伏、寂靜、寂止？答：八。**

　　幾根應防護等者：此中或八、或一、或五、或八，例如前說應知。

巳三、由類別2　午一、有漏攝4　未一、捨

**云何諸根捨？謂同分界地諸根滅，餘生起。**

未二、棄

**云何諸根棄？謂不同分界地諸根滅，餘生起。**

未三、斷

**云何諸根斷？謂斷彼繫縛一切煩惱。**

未四、退

**云何諸根退？謂世間興盛若定、若生所有失壞。**

午二、無漏攝2　未一、問

**問：聲聞、獨覺、菩薩諸根，有何差別？**

未二、答2　申一、標列

**答：當知差別略有五種。一、品類差別，二、任持差別，三、羂索差別，四、正行差別，五、證得差別。**

申二、隨釋5　酉一、品類差別

**品類差別者，諸菩薩根，其性上品；聲聞、獨覺所有諸根，軟品、中品。**

酉二、任持差別

**任持差別者，諸菩薩根，一切明處善巧任持；聲聞、獨覺所有諸根，一分明處善巧任持。**

酉三、羂索差別

**羂索差別者，諸菩薩根，大悲所羂；聲聞、獨覺根不如是。**

酉四、正行差別

**正行差別者，諸菩薩根，自利利他正行現前；聲聞、獨覺所有諸根，自利現前。**

酉五、證得差別

**證得差別者，諸菩薩根，證得無上大菩提果；聲聞、獨覺所有諸根，證得下中二菩提果。**

辰二、廣決擇2　巳一、清淨諸根攝2　午一、約諸根體業辨2　未一、唯辨喜根2　申一、問

**問：若補特伽羅依未至定修諦現觀，彼得果時，起初靜慮喜根現前，為不起耶？**

　　依未至定修諦現觀等者：初靜慮近分，未至定所攝。唯此近分能為依止，修諦現觀，得沙門果，非餘上地諸近分定，由是依此偏問喜根。然復當知，喜有多別。謂如經說：此身離生喜樂之所滋潤、遍滋潤、遍充滿、遍適悅、遍流布者，是名初靜慮近分。又如經說：即此身中一切處，無有少分離生喜樂所不遍滿者，是謂初靜慮根本。今此問義，謂此根本之所攝喜，為起不起，非彼近分。

申二、答2　酉一、標差別

**答：有一能起，有一不起。**

　　有一能起有一不起等者：此中答意，謂有差別。非定不起，亦非定起。由有一類利根能現起故，一類鈍根不能起故。顯揚論說有四種行，謂苦遲通行、苦速通行、樂遲通行、樂速通行。苦遲通行者，謂鈍根者，未得現法樂住，為盡諸漏若道若行[^19]。苦速通行者，謂利根者，餘如前說。（顯揚論二卷十七頁31,490b）此說有一能起，謂即苦速通行。有一不起，謂即苦遲通行。如是差別應知。

酉二、釋因緣

**若有利根，眾多善本之所資助；彼能現起，非餘。**

　　眾多善本之所資助者：謂如成就戒律儀、成就根律儀、於食知量、初夜後夜悎寤瑜伽、正知而住，如是乃至成就所有沙門莊嚴，如是種種定資糧法應知。

未二、通辨諸根2　申一、配屬證得2　酉一、證得諸定3　戌一、初二靜慮2　亥一、舉初靜慮

**問：幾根入初靜慮？答：八。後三，一分能入，一分不能。**

亥二、例第二靜慮

**如初靜慮，第二亦爾。**

戌二、第三靜慮

**第三亦爾**[^20]**，然非即彼。**

戌三、第四靜慮及無色定

**第四靜慮及無色定，七根能入。**

　　幾根入初靜慮等者：謂意、喜、樂及信等五，如是八根入初靜慮。後三無漏，即九根分，除其捨分，餘分能入，是名一分能入；捨不能入，是名一分不能。第三靜慮亦八根入，故言亦爾。然應除喜取身，說非即彼，由於彼地離喜寂靜，領受身樂故。第四靜慮及無色定，唯信等五及與意、捨七根能入。

**後三，有一能入，有一不能。**

　　後三有一能入有一不能者：此中唯約入無色定為論。一類聲聞，於後三中七根能入。一類菩薩不能。由諸菩薩住菩薩法，性遠離無色修靜慮故。義如顯揚論說。（三卷十五頁31,495b）

酉二、證得聖果3　戌一、初二果2　亥一、辨差別2　天一、預流果

**問：幾根得預流果？答：或一、或八。**

天二、一來果

**或二、或九得一來果。**

亥二、簡取捨

**憂根雖道所依，非道攝故，此中不取。喜根非堅住故，此亦不取。若通取者，當增其數。**

戌二、不還果

**問：幾根得不還果？答：或十一、或二。憂根道理，如前應知。**

戌三、阿羅漢果

**問：幾根得阿羅漢果？答：或一、或十。**

　　幾根得預流果等者：或說一根得預流果，謂未知欲知根。或說八根得預流果，謂意、樂、捨及信等五。未知欲知根中，除喜分故。或說二根得一來果，謂未知欲知根及已知根，頓漸差別容有二故。或說九根得一來果，初二無漏隨應或一，及意、樂、捨并信等五，總合說故。或說十一根得不還果，謂意、樂、喜、捨，及信等五，并未知欲知根、已知根，頓漸種類總合說故。或說二根得不還果，謂未知欲知根及已知根。或說一根得阿羅漢果，謂具知根。或謂十根得阿羅漢果，謂具知根、意、樂、喜、捨及信等五，總合說故。當知此中，分別諸根或假或實、或別或合、或減或增，義不齊等。言假實者，三無漏根非實有法，是名為假；所餘諸根實有法故，是名為實。言別合者，或假實法差別為論，如於初預流果；或復總合為論，如後三果。一來果中，隨取一未知欲知根或已知根，亦名為別；不還果中，兼取二根，亦名為合。言減增者，謂彼喜根，初二果中不取，於不還果則復取之，是名減增。此復云何？由前已說，未知欲知根，證初、第二、第三沙門果之所依處。若依初靜慮近分證彼果時，喜根有動，名非堅住，由或能起、或不起故。今約彼類，是故不取，然不應說唯初二果。若依初靜慮根本證彼果時，喜根堅住，應皆取之，此亦不應唯說不還。今於文中，不取或取差別為論，義非決定，或減或增，隨應說故。

申二、建立業用2　酉一、憂根攝3　戌一、引經

**如經言：於上解脫希、求、憂、慼。**

戌二、釋名4　亥一、希

**云何希？謂修行者作如是念：是處眾聖能具足住。**

亥二、求

**求云何？謂修行者作如是念：我於是處當具足住。**

亥三、慼

**慼云何？謂於下劣不生喜足。**

亥四、憂

**憂云何？謂於無上心生思慕。**

　　是處眾聖能具足住者：本地分中修所成地說：為趣究竟，於現法中心極思慕。彼由如是心生思慕，出離樂欲數數現行。謂我何當能具足住如是聖處，如阿羅漢所具足住。（陵本二十卷二十三頁1797）此應準知。

戌三、料簡2　亥一、初二果

**此中，預流、一來，於一切種皆圓滿故，建立憂根。**

亥二、不還果

**若不還果，雖有初二，餘二無故，不立憂根，唯善法欲。**

　　於一切種皆圓滿者：此一切種，謂即前說希、求、慼、憂一切差別應知。

酉二、喜等根攝2　戌一、辨依捨3　亥一、喜為依

**問：頗有依止喜根，能捨喜根、憂根、捨根耶？答：有。謂依出離喜根為依止故，捨依耽嗜三根。**

亥二、憂為依

**問：頗有依止憂根，捨憂根耶？答：有。謂依出離為依止故，捨依耽嗜。**

亥三、捨為依2　天一、問

**問：頗有依止捨根，捨捨根耶？**

天二、答2　地一、依一性捨

**答：有。謂依一性捨為依止故，捨依種種性捨。**

地二、依無所依捨

**無所依捨為依止故，捨依一性捨。**

戌二、簡差別2　亥一、未知欲知根攝

**得預流果時，未知欲知根亦滅亦捨，非起而棄，非斷非退。**

亥二、已知根攝

**得阿羅漢果時，已知根道理，應知亦爾。**

　　依一性捨等者：謂依虛空無邊處，乃至依非想非非想處，是名依一性捨。若依於色，乃至依於法，是名依種種性捨。義如顯揚論說。（五卷十二頁31,505a）

午二、約補特伽羅辨2　未一、根性差別2　申一、聲聞2　酉一、明練根2　戌一、辨有無2　亥一、問

**問：幾補特伽羅有練根耶？**

亥二、答2　天一、標有

**答：一切有學；及無學五，退、思、護、住、堪達種性。**

天二、簡無

**非諸獨覺，亦非菩薩，性利根故。**

　　退思護住堪達種性者：阿羅漢果根有鈍利，成六差別。一、退法，二、思法，三、護法，四、住不動，五、堪能通達，六、不動法。如顯揚論別釋應知。（三卷十二頁31,494b）此中前五，皆鈍根攝，是故說彼有練根義。

戌二、辨修證2　亥一、預流2　天一、得證一來果

**問：若預流者修練根時，既得練根，亦證一來果耶？答：證。**

天二、不證不還果

**問：亦證不還果耶？答：不證。對治難得故，所應得義極廣大故。**

　　對治難得等者：此中對治，謂修四無量定，由能永斷欲界貪欲及與瞋恚，故名難得。言得義者，略有二種。一者、證得沙門果義，二者、證得聖神通義。如本地分思所成地中釋。（陵本十八卷十三頁1574）今說不還，名應得義。證八解脫，離諸愛味，名極廣大。

亥二、不還2　天一、得進離欲

**問：若不還者修練根時，既得練根，亦進離欲耶？答：進。**

天二、不證阿羅漢果2　地一、問

**問：亦證阿羅漢果耶？**

地二、答2　玄一、由前因

**答：不證，由前因故。**

　　由前因故者：謂住有學位中，金剛喻定猶未生故。

玄二、明當證

**轉根已後，一切皆證。**

酉二、明轉根

**問：何故轉根？答：於薄少昇進不生喜足故，為植引發勝定力故，為植多聞力故，為植論議決擇力故，為植觀察甚深法忍力故。**

申二、菩薩2　酉一、問

**問：諸菩薩未知欲知等三根，云何建立？**

酉二、答3　戌一、建立初根

**答：於勝解行地，建立初根。**

戌二、立第二根

**於淨增上意樂地等，立第二根。**

戌三、立第三根

**於如來地，立第三根。**

未二、圓滿差別2　申一、有學2　酉一、問

**問：由幾種滿，名學滿耶？**

酉二、答2　戌一、略標

**答：由三種滿。**

戌二、列釋3　亥一、根滿

**一、根滿，謂利根。**

亥二、定滿

**二、定滿，謂八解脫定。**

亥三、果滿

**三、果滿，謂不還果。**

申二、無學2　酉一、明得有

**若諸無學，得有二滿。一、根滿，謂不動法。二、定滿，如前應知。**

酉二、顯得名

**一切無學，皆由果滿說名為滿。**

　　若諸無學得有二滿等者：義顯無學，但由果滿說名為滿。根、定二滿義亦得有，然不由此說名為滿。

巳二、雜染諸根攝2　午一、簡方便2　未一、不調伏2　申一、舉經問

**問：如說諸根不調、不守、不護、不防，亦不修習，此差別名有何義耶？**

申二、釋義答2　酉一、標

**答：略說由四因緣，諸根名不調伏。**

　　略說由四因緣等者：此四因緣，謂即前說不守、不護、不防，亦不修習，有是四種，總名不調。

酉二、釋2　戌一、舉調伏2　亥一、依簡擇力2　天一、守

**謂簡擇力為依止故，於諸境界，若不應縱諸根之者，便起加行令不縱逸。**

天二、護

**若應縱者，便起加行縱彼諸根，護諸煩惱令不現起。**

亥二、依斷對治力

**斷對治力為依止故，即於如前所說境界，為性無著，為性煩惱不復現行。**

戌二、成不調

**若無是四調諸根者，當知彼根名不調伏，由不守故、不護故、不防故、不修故。**

未二、善調伏

**若有是四調諸根者，當知與彼四種相違，名為調伏乃至修習。**

　　於諸境界等者：謂於境界根不應縱，能令不縱，名守諸根。若應縱者，雖縱諸根，煩惱不起，名護諸根。如是二種，當知由簡擇力，此即資糧道攝。聲聞地說念防護意，及於非理分別起煩惱意能善防護。如彼別釋，應知其根。（陵本二十三卷二頁1946）又於境界為性無著，名防諸根。為性煩惱不復現行，名修諸根。如是二種，當知由斷對治力，此即離欲地攝。聲聞地說：於境過患，除遣斷滅。又說：由修習力所攝根律儀故，於所緣境，煩惱隨眠不復生起、不復現前；一切時分，依附所依所有隨眠，亦能斷除、亦能永拔。（陵本二十三卷[^21]七頁1962）此說為性無著，為性煩惱不復現行，如次配釋應知。

午二、辨得果2　未一、不調伏攝2　申一、徵

**云何不調伏者能引眾苦？**

申二、釋2　酉一、標

**謂能生六種苦故。**

酉二、列

**一、擾惱住所生苦，二、他所擯黜苦，三、他所譏毀苦，四、追悔所生苦，五、往生惡趣苦，六、生等諸苦。**

未二、善調伏攝

**若有諸根善調伏者，當知與此相違，斷六種苦，引諸快樂。**

卯四、相攝差別6　辰一、約三聚有情辨2　巳一、問

**問：十四種根、三聚有情，為十四攝三，三攝十四耶？**

巳二、答2　午一、標攝不攝2　未一、標簡

**答：三攝十四，非十四攝三。**

未二、徵釋

**不攝何等？謂外處少分。**

午二、隨釋三聚

**三聚有情者，謂欲界、色界、無色界。**

　　十四種根等者：二十二根中，除信等五、三無漏，所餘諸根總有十四。由彼繫屬三聚有情自體，由是故說三聚攝彼。然三聚中，外器世間諸所有色，此望有情自體，說名外處少分，由是說彼不攝十四。

辰二、約三受辨

**問：五根、三受，為五攝三，三攝五耶？答：更互相攝。**

　　五根三受等者：此說五根，謂苦、樂、憂、喜、捨。三受，謂苦、樂、捨。開合無異，故互相攝。

辰三、約三十七覺品法辨2　巳一、問

**問：五根、三十七覺品法，為五攝三十七，三十七攝五耶？**

巳二、答2　午一、標攝不攝2　未一、標簡

**答：三十七攝五，非五攝三十七。**

未二、徵釋

**不攝何等？謂語、業、命、喜、安、捨。**

午二、隨釋開合

**如是或六、或四，彼所不攝。**

　　五根三十七覺品法等者：此中五根，謂信等五。覺品法寬，故說攝五。然三十七覺品法中，正語、正業、正命、喜支、輕安支、捨支，彼六、或四不攝信等五根。言或四者，謂喜、安、捨同受所攝，總為一故。

辰四、約三無漏根辨2　巳一、問

**問：五根、三根，為五攝三，三攝五耶？**

巳二、答2　午一、標簡

**答：三攝五，非五攝三。**

午二、徵釋

**不攝何等？謂意、樂、喜、捨根。**

　　五根三根等者：此中五根，謂信等五。三根，謂三無漏。三根寬故，說三攝五。然三根中，意、樂、喜、捨非信等分，說彼不攝。

辰五、約九遍知辨2　巳一、問

**問：九遍知幾根攝？**

巳二、答2　午一、標非根攝

**答：此九遍知，斷遍知攝故，非根所攝。**

午二、釋九遍知2　未一、別辨相2　申一、徵

**何等為九？**

申二、釋9　酉一、初遍知

**謂欲繫苦集見所斷斷，是初遍知。**

酉二、第二遍知

**色無色繫苦集見所斷斷，第二遍知。**

酉三、第三遍知

**欲繫滅見所斷斷，第三遍知。**

酉四、第四遍知

**色無色繫滅見所斷斷，第四遍知。**

酉五、第五遍知

**欲繫道見所斷斷，第五遍知。**

酉六、第六遍知

**色無色繫道見所斷斷，第六遍知。**

酉七、第七遍知

**下分結斷，第七遍知。**

酉八、第八遍知

**色愛盡，第八遍知。**

酉九、第九遍知

**無色愛盡，第九遍知。**

未二、明建立2　申一、標列

**當知遍知略由二緣而得建立。一、通達諦斷故；二、永度界斷故。**

　　通達諦斷等者：見所斷斷，名通達諦斷，由是建立初六遍知。修所斷斷，名永度界斷，由是建立後三遍知。

申二、配釋2　酉一、通達諦斷攝2　戌一、初二遍知

**由相同分、界不同分及同分故，立二遍知。**

　　由相同分等者：苦、集二諦，名相同分，有為有漏，其相同故。欲、色、無色由下上別，欲繫名下，色無色繫名上。如其次第，界不同分及與同分差別應知，由是建立初二遍知。

戌二、次四遍知

**相不同分、界不同分及同分故，立四遍知。**

　　相不同分等者：滅、道二諦，無為有為其相異故，是名相不同分。由此二種界不同分及與同分，建立次四遍知。

酉二、永度界斷攝3　戌一、第七遍知

**永度劣界故，立一遍知。**

戌二、第八遍知

**永度中界故，立一遍知。**

戌三、第九遍知

**永度妙界故，立一遍知。**

　　永度劣界等者：此中劣界、中界、妙界，即欲、色、無色界繫差別異名應知。

辰六、約不共佛法辨8　巳一、諸相隨好2　午一、問

**問：諸相、隨好、力、無畏等不共佛法，幾根攝耶？**

午二、答2　未一、標所攝

**答：諸相、隨好，舌根及四根依處所攝。**

未二、隨難釋

**何等為四？謂身根、男根、眼根、舌根。**

巳二、十力

**諸佛十力，如來身中慧根所攝，及具知根。**

巳三、四無所畏等2　午一、舉無畏

**四無所畏，五根所攝，及即此一。**

午二、例不護

**如無所畏，不護亦爾。**

巳四、三念住

**三種念住，非根所攝，然六根所引無貪、無瞋所攝。**

巳五、大悲

**大悲，亦彼所引無瞋、無癡所攝，非根所攝。**

巳六、無忘失法

**無忘失法，如力應知。**

巳七、一切種妙智

**佛一切種妙智亦爾。**

巳八、永斷習氣2　午一、略標簡

**永斷習氣，非根所攝，然是六根所證煩惱永斷所攝。**

午二、問答辨2　未一、問

**問：諸煩惱品所有麤重，阿羅漢等永斷無餘；復有何品麤重，阿羅漢等所未能斷，由斷此故，說名如來永斷習氣？**

未二、答

**答：異熟品麤重，阿羅漢等所未能斷，唯有如來名究竟斷。**

　　異熟品麤重等者：從漏所生、漏所熏發，本所得性、不安隱性、苦依附性，名異熟品麤重，亦名有漏麤重。有尋有伺等地決擇中說：又此有漏麤重名煩惱習，阿羅漢、獨覺所未能斷，唯有如來能究竟斷，是故說彼名永斷習氣不共佛法。（陵本五十八卷十七頁4762）其義應知。

卯五、長養差別2　辰一、略說2　巳一、舉經問

**問：如經言：有四種食，皆能長養諸根大種。云何四食？云何長養諸根大種？**

巳二、標義答2　午一、出四食

**答：段食、觸食、意思食、識食。**

午二、出諸根大種

**由此四種，長養五色根及意根，并根所依所有大種。**

辰二、別辨3　巳一、通說四食2　午一、明廢立2　未一、辨食非食2　申一、舉段食

**問：云何段食？答：諸所食噉，若能長養諸根大種；與此相違，當知非食。**

申二、例餘食

**如段食，餘食、非食，應知亦爾。**

未二、明立不立2　申一、明建立2　酉一、別辨相2　戌一、問

**問：段食云何能作食事？乃至識食亦爾？**

戌二、答2　亥一、辨4　天一、段食

**答：若諸段食，能攝益識令其彊盛；由此長養諸根大種，亦令彊盛。**

天二、觸食

**觸能攝受若喜、若樂、若捨一分，由此復能攝益諸識；由攝益故，復能長養諸根大種。**

天三、意思食

**意思為欲證得可愛境界相故，依正方便，起染不染希望喜根，緣未來境攝益於識，由此長養諸根大種。**

　　起染不染希望喜根者：喜有二種，謂依耽嗜及依出離。如其次第，名染不染。

天四、識食

**如是三食攝益其識，由體增盛及緣現在、未來生故，識復長養諸根大種。**

亥二、結

**故立四食。**

　　由體增盛等者：謂諸段食，令體增盛。觸食領納，緣現在生。思食希望，緣未來生。義如前知。

酉二、隨釋難2　戌一、問

**問：云何識與意根為食？**

戌二、答

**答：由三資持所任持故，能與後後為增盛因，令彼得生。**

申二、簡不立2　酉一、簡眠夢等2　戌一、問

**問：何故眠夢、梵行、等至皆能長養諸根大種，而不立食？**

戌二、答2　亥一、略標列

**答：有二種長養。一、攝受別義長養，二、令無損害長養。**

亥二、明不立

**眠夢等法，於後長養雖能長養，於前即非，是故不立。**

　　攝受別義長養者：段、觸、思食，能攝益識，識復長養諸根大種及與意根，是名攝受別義，非唯令自無損害故。

酉二、簡命根

**問：何故命根能任持身，而不立食？答：若離於食，彼終不能長養身故。**

午二、辨差別2　未一、約麤細辨2　申一、段食攝2　酉一、麤

**問：何等段食名麤？答：若非天所食。**

酉二、細

**問：何等名細？答：諸天所食。由彼食已，即於身中便自消化，非漸次故。**

申二、觸意思識食攝2　酉一、麤

**問：何等觸、意思、識食名麤？答：若在欲界。**

酉二、細

**問：何等名細？答：若在色無色界。**

未二、約有情辨2　申一、出種類2　酉一、已生有情

**問：何等名為已生有情？答：若於現在已生增長。**

酉二、求有有情

**問：何等名為求有有情？答：若有希求未來諸有。**

申二、辨長養2　酉一、名差別2　戌一、住

**問：何等名住？答：若無損害長養。**

戌二、安

**問：何等名安？答：若攝受長養。**

酉二、相差別2　戌一、安住

**問：已生有情，云何由食而得安住？答：如前所說道理應知。**

　　如前所說道理應知者：謂如前說：若諸段食，能攝益識令其彊盛，乃至廣說識復長養諸根大種。安住道理，應如是知。

戌二、攝受2　亥一、問

**問：求有有情，云何由食攝受？**

亥二、答2　天一、初三食

**答：由三門故，二種雜染增長。謂業、煩惱二種雜染，依識而有。**

天二、第四食

**由三門、雜染資長識故，諸求有者，於無間生攝受餘有。**

巳二、別廣段食2　午一、問

**問：段食何時建立為食？**

午二、答4　未一、標簡時

**答：於變壞時。若受用時，建立觸食。**

未二、出彼體

**由彼攝受方得增益，**

　　若受用時建立觸食者：謂諸段物，於吞咽時，令心歡喜，諸根悅豫，當於爾時不名段食，但名觸食。

**是故段食三處所攝，謂香、味、觸建立為食，不立色處。**

未三、明損益2　申一、總標

**由彼要至味勢熟等變壞之位，方損益故。**

申二、別辨2　酉一、攝益

**或有段物，於受用時有所損害，於變壞時方能攝益，如苦辛等。**

酉二、損害

**或有段物，於受用時暫為攝益，於變壞時乃為損害，如有甘美所不宜物。**

未四、結建立

**故變壞時方立為食，非受用時。**

　　謂香味觸建立為食等者：思所成慧地決擇中說：此中段食，當言香、味、觸處所攝。何以故？由香、味、觸，若正消變，便能長養；不正消變，乃為損減。色等餘法無有長養、損減消變，是故說彼非段食性。（陵本六十六卷四頁5259）此應準知。

巳三、簡不說餘2　午一、問

**問：更有所餘眾多行法住因可得，謂生、先業、神通、因緣合會、離障；何故但說此四為食？**

　　謂生先業神通等者：思所成慧地決擇中說：有七因緣，任持諸行，令住不壞。今此除彼命根及食，故唯說五。彼云：生是諸行住因。由諸行生，方得有住，無有無生而有住者。又云：由善、不善、無記作意引發先業，能牽諸行令住不絕。所謂外分，共不共業之所生起。又云：心自在通。由彼勢力，增諸壽行，或住一劫、或住劫餘。又云：因緣和合是諸行住因。謂善、不善、無記諸法，乃至因緣猶未散壞，於爾所時相續而住，無有斷絕。又云：無諸障礙是諸行住因。由此能令諸行生時無障因緣，諸行生已相似相續而住，遠離相違敗壞因緣。（陵本六十六卷三頁5254）此說五種，一、生，二、先業，三、神通，四、因緣合會，五、離障，如彼應釋。

午二、答2　未一、略標義

**答：以多分故，易覺知故，於諸念住易趣入故，於日日分易資養故，唯此四種應顯為食。**

　　以多分故等者：謂此四食是諸行住多分因緣，由種種門，能令諸行相續而住。又此諸食，能令有情相續而住，易取易入，乃至愚夫嬰兒等類亦能隨覺，非所餘法。又此諸食，令易入道，能修身等四種念住。謂一切有情食所住故。又有長壽諸有情類，若不得食，非時中夭。亦如思所成慧地決擇中說。（陵本六十六卷四頁5256）此中四種，如彼應釋。

未二、別簡非2　申一、簡非多分

**那落迦中無有段食，定地諸天亦復如是。**

申二、簡非易知

**諸那落迦，多由先業力所任持而得久住，雖有廣大諸根大種損害因緣，而不能死。然彼亦有諸微細風隨入身分，以之為食；難可了知，是故不說。**

　　諸微細風隨入身分等者：本地分中有尋有伺地說：於那落迦受生有情，有微細段食。謂腑藏中有微動風，由此因緣，彼得久住。（陵本五卷五頁335）此應準知。

卯六、諸句差別2　辰一、約所依辨2　巳一、依差別2　午一、問

**問：諸根依身轉，亦依境界耶？設依境界者，亦依身轉耶？**

午二、答2　未一、略標簡

**答：若根依境界，必依身而轉。或有依身轉，而不依境界。**

未二、隨難釋

**謂諸有色彼同分根，以諸大種為依止故，說彼依身。**

　　謂諸有色彼同分根者：如前已說：有識眼界，名為同分；所餘眼界，名彼同分。如眼界，乃至身界亦爾。（陵本五十六卷九頁4514）今說有色彼同分根，即彼無識諸界應知。

巳二、依多寡2　午一、問

**問：若諸根有所依而轉者，彼一切皆一依耶？**

午二、答3　未一、一依

**答：或有一依，謂諸有色彼同分根。**

未二、二依

**或有二依，謂即有色同分諸根。**

未三、三依2　申一、出於有色

**或有三依，所謂意根及餘無色心法諸根，在有色界。**

申二、簡於無色

**若於無色，即此諸根唯有二依。**

　　或有一依等者：謂依身轉，名有一依。依身、境界，名有二依。在有色界，意根及餘無色心法諸根，依身、境界及與心轉，名有三依。若於無色，即此諸根唯依於心及境界轉，名有二依。言餘無色心法諸根者，謂苦、樂、喜、憂、捨，及信等五應知。

辰二、約諸受辨2　巳一、辨苦合等2　午一、問

**問：諸根是苦者，一切苦相合耶？設苦相合者，一切是苦耶？**

午二、答4　未一、是苦非苦相合

**答：或諸根是苦，而非苦相合，謂樂根、喜根。**

未二、是苦亦苦相合

**或有是苦，亦苦相合，謂苦根、憂根。**

未三、是苦非苦樂相

**或有是苦，非苦樂相，謂捨根。**

未四、非苦亦非苦相

**或有非苦，亦非苦相，謂後三根，苦對治故。**

巳二、辨引樂等2　午一、問

**問：諸根是善，彼根引樂耶？設根引樂，彼根是善耶？**

午二、答4　未一、是善不引樂

**答：或根是善，而不引樂，謂憂、苦俱而修梵行，彼諸善根於現法中不能引樂。**

未二、引樂非是善

**或根引樂，而非是善，謂諸無記及不善根，於現法中能引無記及染汙樂。**

未三、是善亦引樂

**或根是善，亦能引樂，謂喜、樂俱修諸梵行所有善根，於現法中能引其樂。**

未四、非善不引樂

**或根非善，亦不引樂，謂諸無記及不善根，於現法中能引諸苦。**

寅二、嗢柁南結

**中嗢柁南曰：**

**　義依處證得　攝食由諸句**

庚二、略攝義2　辛一、別辨安立3　壬一、名義差別6　癸一、蘊3　子一、第一義

**復次，具足攝持一切行義；具足攝持一切行義，是故名蘊。**

子二、第二義

**又有別義。常能增長諸業煩惱；常能增長諸業煩惱，是故名蘊。**

子三、第三義

**又有別義。常有所為及速滅壞；常**[^22]**有所為及速滅壞，是故名蘊。**

癸二、界

**發起諸法；發起諸法，是故名界，是牽引義。**

癸三、處

**能生能廣諸心心法；能生能廣諸心心法，是故名處。**

癸四、緣起

**由眾緣故速壞集起；由眾緣故速壞集起，故名緣起。**

癸五、處非處

**等起理趣；等起理趣，是故名處。若非理趣，說名非處。**

癸六、根

**於見等事自在相應；於見等事自在相應，是故名根。**

　　具足攝持一切行義等者：此中蘊義，略由三種。一、由有為，二、由有漏，三、由無常。由有為者，謂彼五蘊通漏無漏，具足攝持一切行義，即由此義是故名蘊。由有漏者，謂五取蘊常能增長諸業煩惱，此唯有漏，即由此義是故名蘊。由無常者，有漏五蘊生滅無常，常有所為及速滅壞，即由此義是故名蘊。依勝義諦，一切諸法皆無自性，然約世俗，為簡餘法假立自性；由是道理，說彼五蘊具足攝持一切行義為其自性，即由如是自性義故，安立蘊名。為顯此義，是故重說。又有別義，及餘界、處、緣起、處非處、根，一切重說，道理亦爾。言是牽引義者，謂自種子能為牽引因故。能生能廣諸心心法者，謂是生長門義故。言由眾緣故速壞[^23]集起者，十二有支前為後緣，是名眾緣，由是積集純大苦蘊，生滅無常故。言於見等事自在相應者，如前已說二十二根建立。謂能取境增上義[^24]故，建立六根；乃至廣說出世清淨增上義[^25]故，建立三根。（陵本五十七卷五頁4576）此總顯彼，故作是說。

壬二、立因差別2　癸一、標

**當知蘊等略由六因而得建立。**

癸二、列

**謂身體建立、彼因建立、身者建立、彼轉方便建立、即於彼轉勝劣方便建立、即彼受用增上建立。**

　　略由六因而得建立等者：此中六因，如次配釋蘊乃至根。言身者建立者，攝大乘論說：身、身者、受者識，應知即是眼等六內界。（攝論二卷一頁31,138a）依此建立諸處善巧，由世俗諦義可得故。

壬三、遣執差別3　癸一、標

**復略顯示六種善巧，當知為遣六種邪執。**

癸二、徵

**何等為六？**

癸三、列

**一、依止邪執，二、自性自在等不平等因邪執，三、能持依止我邪執，四、彼死生轉邪執，五、彼淨不淨方便邪執，六、彼愛非愛境界受用主宰邪執。**

　　當知為遣六種邪執等者：此中六種邪執，依六善巧，如其次第能正除遣，故作是說。

辛二、總觀勝利2　壬一、問

**問：觀幾勝利，分別建立簡擇諸法、修習善巧？**

壬二、答3　癸一、標

**答：略有十種。**

癸二、列4　子一、蘊界處善巧攝4　丑一、離增益執

**謂當遍知薩迦耶見，分析一合之想。**

丑二、離損減執

**於有法現有諦故、住故，便不誹謗。**

丑三、除自他疑

**自無疑惑，善答他問。未信令信，已信令增。**

丑四、令教久住

**亦令如來聖教久住。**

子二、緣起善巧攝

**又當悟入緣起道理，能了釋、梵、世主、自性及士夫等非作者，無實性。**

子三、處非處善巧攝

**又令慧根增長廣大，於善不善如實了知，廣說乃至緣生差別。**

子四、根善巧攝4　丑一、當善住念

**又於善不善法廣說乃至緣生差別，當善住念。**

丑二、證心一境

**由有法隨法行故，即以住念為依止、為建立，當證善心一境之性。**

丑三、生起聖慧

**又即以此心一境性為依止、為建立，令聖慧根當得生起。**

丑四、隨證漏盡

**依聖慧根，永斷顛倒，隨證漏盡。**

癸三、結

**由觀如是諸勝利故，分別建立簡擇諸法、修習善巧。**

　　略有十種等者：謂蘊、界、處三種善巧，總說有四勝利；緣起善巧有一勝利；處非處善巧有一勝利；根善巧有四勝利。如判應知。

丁三[^26]、略不說餘

**已略決擇五識身地、意地，於二地中餘決擇文，更不復現。**

**瑜伽師地論科句披尋記卷第五十七**

[^1]: 大正、陵本無「與此相違，斯有是處」。

[^2]: 披尋記原無出處。

[^3]: 大正、陵本無「非處」。

[^4]: 「六門」，披尋記原作「八門」。

[^5]: 大正、陵本無「如是等」。

[^6]: 大正、陵本無「如是等」。

[^7]: 大正、陵本無「如是等」。

[^8]: 大正、陵本無「如是等」。

[^9]: 大正、陵本無「如是等」。

[^10]: 「又在未來，以過去、未來為義，亦以現在為義。」韓清淨手稿中無此段。

[^11]: 大正、陵本無「如是等」。

[^12]: 大正、陵本無「如是等」。

[^13]: 大正、陵本無「如是等」。

[^14]: 「根」，大正作「物」。

[^15]: 「作」，鉛版等披尋記作「受」，韓清淨手稿作「作」。卷三十四原文作「作」。

[^16]: 「三十四卷」，披尋記原作「五十四卷」。

[^17]: 「獨」，大正作「濁」。

[^18]: 「語」，大正作「證」。

[^19]: 「若道若行」，披尋記原作「苦道苦行」。顯揚論原文作「若道若行」。

[^20]: 「爾」，大正作「八」。

[^21]: 「二十三卷」，鉛版等披尋記作「十三卷」。韓清淨手稿無誤。

[^22]: 「常」，大正作「當」。

[^23]: 「壞」，披尋記原作「滅」。原文作「壞」。

[^24]: 「義」，披尋記原作「力」。卷五十七原文作「義」。

[^25]: 「義」，披尋記原作「力」。卷五十七原文作「義」。

[^26]: 「丁三」，批尋記原作「己三」。
