# 瑜伽師地論科句披尋記卷第二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中意地第二之二**

酉二、一切種子識3　戌一、種類分別5　亥一、明具闕2　天一、具一切種

**復次，此一切種子識，若般涅槃法者，一切種子皆悉具足。**

天二、闕菩提種

**不般涅槃法者，便闕三種菩提種子。**

　　若般涅槃法者至三種菩提種子者：若諸有情能證煩惱及苦寂靜，是名般涅槃法者，即有種姓補特伽羅。彼種子識為有漏種之所隨逐，及無漏種之所依附，是名一切種子皆悉具足。不般涅槃法者，即無種姓補特伽羅。彼種子識唯為有漏種子之所隨逐，不為無漏種子之所依附，由是說言便闕三種菩提種子。三種菩提者，謂聲聞菩提、獨覺菩提，及大菩提。此中般涅槃法及不般涅槃法者建立差別，攝決擇分問答應知。（陵本五十二卷十七頁4204）

亥二、明隨逐2　天一、略標

**隨所生處，自體之中，餘體種子皆悉隨逐。**

天二、別顯3　地一、於欲界

**是故欲界自體中，亦有色、無色界一切種子。**

地二、於色界

**如是色界自體中，亦有欲**[^1]**、無色界一切種子。**

地三、於無色界

**無色界自體中，亦有欲、色界一切種子。**

　　隨所生處至有欲色界一切種子者：謂於隨一現所生處所得異熟自體之中，所餘一切界地、一切處所當生種子皆悉隨逐，若遇生緣，即便得生。由是因緣，或有一類依欲界身得上地定，從欲界沒得生上地；即欲界自體中，有色、無色界一切種子。如是從色界沒，或有一類還生欲界，或有一類上生無色；此即色界自體中，亦有欲、無色界一切種子。如是從無色沒，或生欲界，或生色界；此即無色界自體中，亦有欲、色界一切種子。無始時來，一切有情五趣流轉，依此種子識義應知。

亥三、明和合2　天一、出增長

**又羯羅藍漸增長時，名之與色平等增長，俱漸廣大。如是增長，乃至依止圓滿應知。**

　　又羯羅藍漸增長時至依止圓滿應知者：於胎藏中，羯羅藍位最初剎那，是名為生；從是以後，未至形位，名漸增長；至形位已，諸根依處分明顯現，恆為心心所法之所依止，由是說言依止圓滿。既圓滿已，不更漸增，故於中間說乃至言。

天二、辨所由

**此中由地界故，依止造色漸漸增廣。由水界故**[^2]**，攝持不散**[^3]**。由火界故**[^4]**，成熟**[^5]**堅硬。由無潤故，由風界故，分別支節**[^6]**各安其所。**

　　此中由地界故至各安其所者：為顯羯羅藍中諸根大種及彼依處大種與識俱生，有其業用差別可得，故於此中作如是說。

亥四、明習氣3　天一、名言習氣

**又一切種子識，於生自體雖有淨不淨業因，然唯樂著戲論為最勝因。**

天二、業習氣

**於生族姓、色力、壽量、資具等果，即淨不淨業為最勝因。**

　　又一切種子識至淨不淨業為最勝因者：眼等六處，是名自體。從識生時，雖由淨不淨業為牽引因，然非最勝。何以故？由無始時樂著戲論為因緣故，眼等諸根差別得生，非唯業引。名言種子親生彼故。菩薩地說：戲論分別能生分別所依及所緣事。又說：無始世來，應知展轉更互為因。（陵本三十六卷二十二頁2999）依此道理，當知戲論於生自體為最勝因。生豪貴家，或卑賤家，是族姓別；形色端嚴，或復醜陋，是色差別；無疾有疾，有能無能，是力差別；長壽久住，或復少壽，是壽量別；資具圓滿，或復匱乏，是資具別。此外復有財位、朋屬、名稱若得不得眾多差別，故置等言。如是果類，當知皆由淨不淨業有差別故，而有如是勝劣差別。由是故說淨不淨業於彼彼果為最勝因。

天三、我執習氣2　地一、舉凡夫

**又諸凡夫，於自體上計我、我所，及起我慢。**

地二、簡聖者

**一切聖者，觀唯是苦。**

　　又諸凡夫至觀唯是苦者：不預聖流，是名凡夫。於自所依不如實知唯有諸行，從因而生，託眾緣轉，顛倒分別，總執為我，或執我所；即由是故，我慢俱生。聖者不爾，觀唯諸行而無有我，觀墮世間而唯是苦，雖復世間有樂無苦，然約勝義，有漏麤重，由行苦性，說唯是苦。

亥五、明領受2　天一、唯異熟受

**又處胎分中，有自性受，不苦不樂，依識增長。唯此性受，異熟所攝。**

　　有自性受至異熟所攝者：受有三種。謂苦受、樂受、不苦不樂受。今此唯說身受不苦不樂，名自性受。為顯諸行麤重自性，於不苦不樂受中分明顯現，故說彼受名自性受。於樂受、苦受中，由貪恚二心所擾亂故，麤重自性不易可了，是故不說彼二名自性受。譬如熱癰，冷觸封之，即生樂想；熱灰墮上，便生苦想；癰自性苦不易可了。若離冷熱，爾時唯有癰自性苦分明顯現。如下決擇分說。（陵本六十六卷一頁4939）[^7]由此譬喻，名自性受道理應知。此自性受，於胎藏中依阿賴耶識漸次增長。由依彼識漸增長故，彼識既唯異熟所攝，此受亦爾。不待緣生，唯異熟攝。

天二、餘一切受2　地一、三受攝

**餘一切受，或異熟所生，或境界緣生。**

　　餘一切受至境界緣生者：前自性受唯異熟受，當知即阿賴耶識相應受。所餘身觸俱受，具苦樂等，名一切受。如是一切，若用宿業為因而生起者，是名異熟所生；若用現觸為因而生起者，是名境界緣生。

地二、苦樂攝

**又苦受、樂受，或於一時從緣現起，或時不起。**

　　又苦受樂受至或時不起者：此於一切受中，唯說苦受、樂受從緣生者，如是差別。餘受不爾，影顯可知。

戌二、受果分別3　亥一、明相續2　天一、辨相

**又種子體，無始時來相續不絕。性雖無始有之，然由淨不淨業差別熏發，望數數取異熟果，說彼為新。**

　　又種子體至說彼為新者：此種子體即阿賴耶。攝大乘說：一切有生雜染品法於此攝藏為果性故，又即此識於彼攝藏為因性故。是故說彼阿賴耶識名種子體，亦復說名一切種識。由彼種子因果展轉，如暴流水，恆無止息，是故說言無始時來相續不絕。此種子體雖如前說，隨所生處自體之中，餘體種子皆悉隨逐。然要待業差別熏發，彼隨逐種方能取果。由熏發業或淨不淨，彼所取果愛非愛別。如是數數能取果故，隨爾所時，說彼種子假名為新。理實本有，非新起故。如有頌言：無始時來界，一切法等依，由此有諸趣，及涅槃證得。此中界言，即種子義。無始時來，即本有義。復次，當知愛非愛果由業熏發，業異熟故，名異熟果。能取彼業既受果已，勢力便盡。此受盡已，餘業當生，於五趣中流轉不絕。由是說言數數取異熟果。

**若果已生，說此種子為已受果。**

　　若果已生說此種子為已受果者：果未生時，種子但有與果功能，不名已受果。若至現果壽量盡邊，無間得生，名已受果。即爾所時，亦名與果。種子勢力隨與果生故。

天二、結成

**由此道理，生死流轉相續不絕，乃至未般涅槃。**

亥二、顯差別2　天一、定受攝2　地一、標決定

**又諸種子未與果者，或順生受，或順後受。雖經百千劫，從自種子一切自體復圓滿生。**

　　或順生受或順後受等者：此說定業受果差別。云何定業？謂故思已，若作若增長業。若所作業，於現法中異熟未熟，於次生中當生異熟，如是名為順生受業。若所作業，現法、次生異熟未熟，從此已後異熟方熟，當知是名順後受業。如下攝事分說。（陵本九十卷三頁6797）即由此二業增上力，彼諸種子未與果者，雖經久時，歷百千劫而無失壞，隨於一切所當生處，一切自體從自種子圓滿復生。此即顯示決定受義。然復當知，決定受業，若順生受，此能障得阿羅漢果。若順後受，於所證得阿羅漢果不能為障。雖不為障，然彼非不是定受業。何以故？由即依彼煩惱助伴，及即依彼諸行相續，施設此業為定受故。如下攝事分說。（陵本九十卷三頁6794）

地二、釋別名2　玄一、已受果

**雖餘果生要由自種，若至壽量盡邊，爾時此種名已受果。**

玄二、未受果

**所餘自體種子未與果故，不名已受果。**

　　雖餘果生要由自種等者：謂現法中一切種子，無始時來相續有故，由業熏發，餘自體生。此體自種雖無始有，然要待至現法壽量盡邊，此自體種方可得生。於爾所時，名已受果。除此所餘自體種子相續隨逐，果未已生，不名已受果。

天二、不定受攝3　地一、舉種類

**又諸種子，即於此身中應受異熟，緣差不受。**

地二、明所攝

**順不定受攝故。**

地三、簡受果

**然此種子亦唯住此位。**

　　又諸種子至唯住此位者：此中顯示有諸種子不定受果，不定受業之所攝故。不定受業者，謂故思所造輕業。如下攝事分說。（陵本九十卷二頁6793）當知此種於自身中非不應受異熟，但由緣闕差違，故不定受。由於身中決定隨逐，安住種位，是故說言唯住此位。

亥三、結染淨

**是故一一自體中，皆有一切自體種子。**

　　一一自體中皆有一切自體種子者：此即總結前文。隨所生處一切自體之中，餘體種子皆悉隨逐，即由是故，五趣流轉。彼諸種子，或定受果，或不定受，或順生受，或順後受，如是總名一切自體種子。

**若於一處有染欲，即說一切處有染欲。若於一處得離欲，即說於一切處得離欲。**

　　若於一處有染欲至於一切處得離欲者：謂欲界中有三十六處生差別，色界中有十八處生差別，無色界中有四處生差別，是名有情隨所生處。於一一處所生自體而起我愛，是名染欲。當知我愛於一切處皆無差別。若於一處有，即一切處有；若於一處得離欲，即一切處得離欲。諸外道類皆執有我，雖離下地欲得生上地，乃至上生非想非非想處，而非真實究竟解脫，還受下地諸異熟果，以彼未離我愛欲故。聖者不爾，依無我理而證現觀，若於一處離我愛欲，即於一切處離我愛欲，由是能證真實解脫。當知此依出世離欲而作是說，不通一切世間離欲內道、外道，是故有別。

戌三、所依分別2　亥一、染依攝2　天一、釋麤重2　地一、辨品攝3　玄一、煩惱品

**又於諸自體中所有種子，若煩惱品所攝，名為麤重，亦名隨眠。**

玄二、異熟等品

**若異熟品所攝，及餘無記品所攝，唯名麤重，不名隨眠。**

玄三、善法品3　黃一、標

**若信等善法品所攝種子，不名麤重，亦非隨眠。**

黃二、徵

**何以故？**

黃三、釋

**由此法生時，所依自體唯有堪能，非不堪能。**

　　諸自體中所有種子等者：此說種子略有三品。一、煩惱品所攝；二、異熟品所攝；三、善法品所攝。若煩惱品所攝者，由無堪能，亦名麤重；煩惱生時，順諸雜染，違清淨故，隨附依身，亦名隨眠，煩惱種子能生一切煩惱纏故。若異熟品所攝者，由無堪能，亦名麤重；不生煩惱，不名隨眠。若善法品所攝者，唯有堪能，非不堪能，不名麤重；能違煩惱，不順彼生，亦非隨眠。

地二、結行苦

**是故一切所依自體，麤重所隨故，麤重所生故，麤重自性故，諸佛如來安立為苦，所謂由行苦**[^8]**故。**

　　麤重所隨等者：若煩惱品所攝種子，隨附依身，能生煩惱，是名麤重所隨。若煩惱生，無堪能相，是名麤重所生。若異熟品所攝諸行麤重，是名麤重自性。諸佛於此安立為苦，由彼諸行能隨順生一切煩惱及眾苦故。由此道理，一切聖者於自所依觀唯是苦。

天二、廣種名3　地一、標

**又諸種子，乃有多種差別之名。**

地二、列

**所謂名界，名種姓，名自性，名因，名薩迦耶，名戲論，名阿賴耶，名取，名苦，名薩迦耶見所依止處，名我慢所依止處。**

地三、結

**如是等類，差別應知。**

　　所謂名界等者：如說眼界乃至意識界，即彼種子名之為界。如說本性住種姓，及習所成種姓，即無漏種名為種姓。色心等法一一現行，即彼彼種假名自性。望能與果，彼種名因。我執種子名薩迦耶。名言種子名為戲論。種子識體名阿賴耶。若種已潤，是名為取。若果已生，是名為苦。從無始來，為染汙意相應薩迦耶見及與我慢，於種子識緣執為我，是名薩迦耶見及與我慢所依止處。如是等類，隨其所應，得差別名。

亥二、淨依攝

**又般涅槃時，已得轉依諸淨行者，轉捨一切染汙法種子所依。於一切善、無記法種子，轉令緣闕，轉得內緣自在。**

　　又般涅槃時等者：此中轉依有二種人，一、聲聞，二、菩薩。聲聞轉依，以於流轉背修故得。菩薩轉依，以方便修及無二智為依止故得。（如顯揚論十六卷十五頁說31,560a）是二種人皆名已得轉依諸淨行者。轉捨一切雜染所依，轉得一切清淨所依故。然聲聞所得轉依，由彼厭背流轉為因緣故，般涅槃時，於所依中一切善、無記法種子皆被損害，永不復生，安住法性無生無滅；是即聲聞無餘依相。云何彼種被損害耶？決擇分說：若聖弟子將入無餘涅槃界時，所有一切善及無記諸法種子皆被損害。由染汙法種子滅故，不復能感當來異熟果，亦不復能生自類果。當知是名永害助伴損伏。（陵本五十一卷十八頁4131）依此道理，說彼聲聞於一切善、無記法種子，轉令緣闕。若諸菩薩所得轉依，由方便修及無二智為因緣故，般涅槃時，於一切善法種子，轉得內緣自在，起變化身，作諸有情一切義利故。

未二、住胎位5　申一、時分差別3　酉一、極圓滿者3　戌一、標時量

**又於胎中，經三十八七日，此之胎藏，一切支分皆悉具足。從此以**[^9]**後，復經四日方乃出生。**

戌二、指經說

**如薄伽梵於入胎經廣說。**

戌三、釋彼類

**此說極滿足者，或經九月、或復過此。**

酉二、圓滿者

**若唯經八月，此名圓滿，非極圓滿。**

酉三、闕減者

**若經七月六月，不名圓滿，或復闕減。**

申二、資長差別2　酉一、於六處位

**又此胎藏六處位中，由母所食生麤津味而得資長。**

酉二、於羯羅藍等位

**於羯羅藍等微細位中，由微細津味資長應知。**

　　又此胎藏六處位中者：如下說有八位差別。若至根位、形位，名六處位。

申三、住位差別4　酉一、標

**復次，此之**[^10]**胎藏，八位差別。**

酉二、徵

**何等為八？**

酉三、列

**謂羯羅藍位、遏部曇位、閉尸位、鍵南位、鉢羅賒佉位、髮毛爪位、根位、形位。**

酉四、釋8　戌一、羯羅藍

**若已結凝，箭**[^11]**內仍**[^12]**稀，名羯羅藍。**

戌二、遏部曇

**若表裏如酪，未至肉位，名遏部曇。**

戌三、閉尸

**若已成肉，仍極柔軟，名閉尸**[^13]**。**

戌四、鍵南

**若已堅厚，稍堪摩觸，名為鍵南。**

戌五、鉢羅賒佉

**即此肉摶增長，支分相現，名鉢羅賒佉。**

戌六、髮毛爪位

**從此以後，髮毛爪現，即名此位。**

戌七、根位

**從此以後，眼等根生，名為根位。**

戌八、形位

**從此以後，彼所依處分明顯現，名為形位。**

　　若已結凝箭內仍稀等者：謂從最初阿賴耶識託精血生，名已結凝。未至表裏如酪，名內仍稀。齊爾所時，名羯羅藍。於此位中，生苦為依，餘苦隨逐，故喻箭名。如說羯羅藍位，如是後後乃至形位，諸漸次相得名分齊，隨應亦爾。

申四、變異差別2　酉一、標

**又於胎藏中，或由先業力，或由其**[^14]**母不避不平等力所生隨順風故，令此胎藏或髮、或色、或皮，及餘支分變異而生。**

　　或由先業力至變異而生者：此中變異說有四種。謂髮變異、色變異、皮變異、支分變異，如下自釋。此四變異，或先業引，或現緣生。先業引者，謂由彼感如是變異不可愛色。現緣生者，謂由其母習近不平等緣，令成如是諸變異相。當知先業引者，是名異熟等流。現緣生者，是名長養等流。如是於胎藏中，種種變異皆依風起，隨順彼故，名隨順風。此風生時，亦有二別。或由業發，或從緣起，名二所生。

酉二、釋4　戌一、髮變異生

**髮變異生者，謂由先世所作能感此惡不善業，及由其母多習灰鹽等味若飲、若食，令此胎藏髮毛希尠。**

戌二、色變異生3　亥一、黑黯色生

**色變異生者，謂由先業因，如前說，及由其母習近煖熱現在緣故，令彼胎藏黑黯色生。**

亥二、極白色生

**又母習近極寒室等，令彼胎藏極白色生。**

亥三、極赤色生

**又由其母多噉熱食，令彼胎藏極赤色生。**

戌三、皮變異生

**皮變異生者，謂由宿業因，如前說，及由其母多習婬欲現在緣故，令彼胎藏或癬、疥、癩等惡皮而生。**

戌四、支分變異生

**支分變異生者，謂由先業因，如前說，及由其母多習馳走、跳躑威儀，及不避不平等現在緣故，令彼胎藏諸根支分闕減而生。**

申五、倚向差別2　酉一、女

**又彼胎藏，若當為女，於母左脅，倚脊向腹而住。**

酉二、男

**若當為男，於母右脅，倚腹向脊而住。**

未三、出胎位2　申一、由極成滿

**又此胎藏極成滿時，其母不堪持**[^15]**此重胎，內風便發，生大苦惱。**

申二、由業風發2　酉一、趣出

**又此胎藏業報所發生分風起，令頭向下，足便向上，胎衣纏裹而趣產門。**

酉二、正生

**其正出時，胎衣遂裂，分之兩腋。出產門時，名正生位。**

未四、增長位7　申一、觸生分觸

**生後漸次觸生分觸，所謂眼觸乃至意觸。**

　　生後漸次觸生分觸等者：住胎藏中唯有身觸，義如前釋。既出胎已，所餘一切觸漸次生，名生分觸。當知身觸先雖已有，然於此位相續俱生，故不除之，具說一切，所謂眼觸乃至意觸。

申二、墮施設事

**次復隨墮施設事中，所謂隨學世事言說。**

申三、耽著家室

**次復耽著家室，謂長大種類故，諸根成熟**[^16]**故。**

　　次復隨墮施設事中至諸根成熟故者：世事有三，謂更相慶慰事、更相飲噉事、更相營助事。如下自釋。（陵本二卷十七頁166）言說有四，謂依見、聞、覺、知所有言說。如下自釋。（陵本二卷十九頁175）如是三種世事及四言說，是諸世間所施設故，名施設事；於此隨學，名墮此中。既出生已，從嬰孩位以去，是名長大種類；從少年位以去，是名諸根成熟。

申四、造作諸業

**次造諸業，謂起世間工巧業處。**

　　世間工巧業處者：此有十二，謂營農、商賈等。如下聞所成地說。（陵本十五卷二十二頁1360）

申五、受用境界

**次復受用境界，所謂色等若可愛、不可愛。**

申六、受用苦樂

**受此苦樂，謂由先業因，或由現在緣。**

　　受用境界至由現在緣者：此如前說，於一切受，或異熟所生，或境界緣生，道理應知。然彼唯說身受，此通一切，是其差別。

申七、隨緣轉變

**隨緣所牽，或往五趣，或向涅槃。**

　　隨緣所牽或往五趣或向涅槃者：謂現已生補特伽羅，由聞非正法故，或先串習力故，於其所得異熟境界二果發起愚癡。由愚癡故，造作諸行，能引後有，乃至成熟，往五趣生。若現法中，從他聞音、如理作意，便於所得異熟境界二果不起愚癡。不愚癡故，不造諸行，不受後有，名向涅槃。緣起義中廣釋其相。（陵本九卷十二頁680、九十三卷一頁6989）如是差別，隨緣所牽，道理應知。

午二、約他緣辨2　未一、顯緣相3　申一、標

**又諸有情，隨於如是有情類中自體生時，彼有情類於此有情作四種緣。**

申二、列

**謂種子所引故，食所資養故，隨逐守護故，隨學造作身語業故。**

申三、釋4　酉一、種子所引

**初謂父母精血所引。**

酉二、食所資養

**次彼生已，知其所欲，方求飲食而用資長。**

酉三、隨逐守護

**次常隨逐，專志守護，不令起作非時之行及不平等行。**

酉四、隨學造業

**次令習學世俗言說等事。**

未二、明展轉

**由長大種類故，諸根成熟**[^17]**故，此復於餘，此復於餘**[^18]**。**

　　此復於餘此復於餘者：為顯有情於餘有情自體生時，展轉相望作四種緣。無間相續，是故重說此復於餘。

子二、總顯流轉2　丑一、由闕勝緣

**如是展轉，諸有情類無始時來受苦受樂，未曾獲得出苦樂法，乃至諸佛未證菩提。若從他聞音，及內正思惟，由如是故，方得漏盡。**

丑二、由義難悟

**如是句義甚為難悟。謂我無有若分、若誰、若事，我亦都非若分、若誰、若事。**

　　謂我無有若分若誰若事等者：分謂死生，誰謂種類，事謂體性。如是差別，唯諸行顯，非是我有。由是說言我無若分、若誰、若事。又復為顯自他差別，隨順世間建立有我。當知此我，但為言說起因，非如言說而有實我。唯依諸行有生滅故，假說有情有死有生；唯依諸行漏無漏故，假說有情凡聖差別；唯依諸行色非色蘊，假說名為有情自體。由是說言我亦都非若分、若誰、若事。

癸十五、壞成2　子一、結前生後

**如是略說內分死生已。云何外分若壞若成？**

子二、標釋一切2　丑一、廣辨世間2　寅一、總標

**謂由諸有情所作能感成壞業故。**

寅二、別釋2　卯一、世間壞2　辰一、略辨3　巳一、業感差別2　午一、標簡

**若有能感壞業現前，爾時便有外壞緣起，由彼外分皆悉散壞，非如內分由壽量盡。**

午二、釋由2　未一、由恆相續

**何以故？由一切外分所有麤色，四大所成**[^19]**，恆相續住，非如內分。**

未二、由住決定2　申一、顯器世間

**又感成器世間業，此業決定能引劫住，不增不減。**

申二、簡有情數3　酉一、標

**若有情數，時無決定。**

酉二、徵

**所以者何？**

酉三、釋

**由彼造作種種業故，或過一劫，或復減少乃至一歲。**

巳二、壞緣差別2　午一、出三災3　未一、略標

**又彼壞劫，由三種災。**

未二、列釋3　申一、火災

**一者、火災，能壞世間，從無間獄乃至梵世。**

申二、水災

**二者、水災，能壞一切，乃至第二靜慮。**

申三、風災

**三者、風災，能壞一切，乃至第三靜慮。**

未三、簡非

**第四靜慮無災能壞。由彼諸天身與宮殿俱生俱沒故，更無能壞因緣法故。**

午二、明彼頂

**復有三災之頂。謂第二靜慮、第三靜慮、第四靜慮。**

　　彼諸天身與宮殿俱生俱沒者：俱舍論中分別世品作如是說：謂彼天處無總地形，但如眾星居處各別。有情於彼生時死時，所住天宮隨起隨滅。今此道理，準彼當知。

巳三、劫量施設2　午一、此世間

**又此世間二十中劫壞，二十中劫壞已空，二十中劫成，二十中劫成已住；如是八十中劫，假立為一大劫數。**

午二、梵世間2　未一、總標

**又**[^20]**梵世間壽量一劫，此最後壞，亦最初成。當知此劫異相建立。**

未二、別辨3　申一、梵眾天

**謂梵眾天，二十中劫合為一劫，即依此劫施設壽量。**

申二、梵前益天

**梵前益天，四十中劫合為一劫，即依此劫施設壽量。**

申三、大梵天

**若大梵天，六十中劫合為一劫，即依此劫施設壽量。**

辰二、廣顯3　巳一、火災2　午一、徵

**云何火災能壞世間？**

午二、釋2　未一、住劫攝2　申一、舉一中劫2　酉一、略標2　戌一、別辨減增2　亥一、減

**謂有如是時，世間有情壽量無限。從此漸減，乃至壽量經八萬歲。彼復受行不善法故，壽量轉減，乃至十歲。**

亥二、增

**彼復獲得厭離之心，受行善法，由此因緣，壽量漸增，乃至八萬。**

戌二、結成中劫

**如是壽量一減一增，合成一中劫。**

酉二、廣釋2　戌一、略標列

**又此中劫，復有三種小災出現。謂儉、病、刀。**

戌二、隨別釋3　亥一、儉災4　天一、明建立

**儉災者，所謂人壽三**[^21]**十歲時，方始建立。**

天二、明災相3　地一、初位

**當爾之時，精妙飲食不可復得，唯煎煮朽骨共為宴**[^22]**會。若遇得一粒稻、麥、粟、稗等子，重若末尼，藏置箱篋而守護之。**

地二、中位

**彼諸有情多無氣勢，蹎**[^23]**僵在地不復能起。**

地三、後位

**由此饑儉，有情之類亡沒殆盡。**

天三、明邊際

**此之儉災經七年**[^24]**七月七日七夜，方乃得過。**

天四、明厭離

**彼諸有情復共聚集，起下厭離。由此因緣，壽不退減，儉災遂息。**

亥二、病災4　天一、明建立

**又若人壽二十歲時，本起厭患今乃退捨。**

天二、明災相

**爾時多有疫氣、瘴**[^25]**癘、災橫、熱惱相續而生。彼諸有情遇此諸病，多悉殞沒。**

天三、明邊際

**如是病災經七月七日七夜，方乃得過。**

天四、明厭離

**彼諸有情復共聚集，起中厭離。由此因緣，壽量無減，病災乃息。**

亥三、刀災4　天一、明建立

**又人壽十歲時，本起厭患今還退捨。**

天二、明災相2　地一、更相殘害2　玄一、顯增上

**爾時有情展轉相見，各起猛利殺害之心。由此因緣，隨執草木及以瓦石，皆成最極銳利刀劍，更相殘害，死喪略盡。**

玄二、明邊際

**如是刀災極經七日，方乃得過。**

地二、最極衰損2　玄一、標列

**爾時有情復有三種最極衰損。謂壽量衰損、依止衰損、資具衰損。**

玄二、隨釋3　黃一、壽量衰損

**壽量衰損者，所謂壽量極至十歲。**

黃二、依止衰損

**依止衰損者，謂其身量極至一搩，或復一握。**

黃三、資具衰損2　宇一、下劣有

**資具衰損者，爾時有情唯以粟稗為食中第一，以髮毼為衣中第一，以鐵為莊嚴中第一。**

宇二、勝妙無

**五種上味悉皆隱沒，所謂酥**[^26]**蜜油鹽等味，及甘蔗變味。**

天三、明厭離

**爾時有情展轉聚集，起上厭離，不復退減。**

天四、明受行

**又能棄捨損減壽量惡不善法，受行增長壽量善法。由此因緣，壽量、色力、富樂、自在皆漸增長，乃至壽量經八萬歲。**

申二、例滿住劫

**如是二十減、二十增，合四十增減，便出住劫。**

未二、壞劫攝2　申一、有情世間壞2　酉一、惡趣壞2　戌一、舉那落迦

**於最後增已，爾時那落迦有情唯沒不生。如是漸漸乃至沒盡，當知說名那落迦世間壞。**

戌二、例傍生等

**如那落迦壞，傍生、餓鬼壞亦如是。**

酉二、善趣壞2　戌一、舉人趣

**爾時人中隨一有情，自然法爾所得第二靜慮。其餘有情展轉隨學，亦復如是。皆此沒已，生極淨光天眾同分中。當知爾時說名人世間壞。**

戌二、例天趣

**如人趣既爾，天趣亦然。**

申二、器世間壞2　酉一、正壞2　戌一、明漸次

**當於此時，五趣世間居住之處無一有情可得，所有資具亦不可得。非唯資具不可復得，爾時天雨亦不可得。**

戌二、釋所由2　亥一、別辨相2　天一、由無雨

**由無雨故，大地所有藥草叢林皆悉枯槁。**

天二、由熱增2　地一、此日輪

**復由無雨之所攝故，令此日輪熱勢增大。**

地二、餘日輪3　玄一、標

**又諸有情能感壞劫業增上力故，及依六種所燒事故，復有六日輪漸次而現。彼諸日輪望舊日輪所有熱勢，踰前四倍。既成七已，熱遂增七。**

玄二、徵

**云何名為六所燒事？**

玄三、釋2　黃一、諸水枯竭

**一、小大溝坑，由第二日輪之所枯竭；二、小河大河，由第三日輪之所枯竭；三、無熱大池，由第四日輪之所枯竭；四者、大海，由第五日輪及第六一分之所枯竭；**

黃二、大地燒然2　宇一、出所燒

**六**[^27]**、蘇迷盧山及以大地，體堅實故，由第六一分及第七日輪之所燒然。**

宇二、明邊際

**即此火焰為風所鼓，展轉熾盛，極至梵世。**

亥二、略攝事2　天一、總標

**又如是等，略為三事。**

天二、列釋

**一、水所生事，謂藥草等，由初所槁；二、即水事，由五所涸；三、恆相續住體堅實事，由二所燒。**

酉二、已壞2　戌一、證壞劫

**如是世界皆悉燒已，乃至灰燼**[^28]**及與餘影皆不可得，廣說如經。從此名為器世間已壞。**

　　乃至灰燼及與餘影皆不可得廣說如經者：增一阿含經中七日品說：若復七日出時，此須彌山漸漸融壞，百千由旬自然崩落，永無有餘，亦復不見塵烟之分，況見灰乎。此說灰燼及與餘影，隨應可知。

**滿足二十中劫。**

戌二、顯空劫

**如是壞已，復二十中劫住。**

巳二、水災2　午一、徵

**云何水災？**

午二、釋2　未一、壞劫攝

**謂過七火災已，於第二靜慮中，有俱生水界起，壞器世間，如水消鹽。此之水界與器世間一時俱沒。**

未二、空劫攝

**如是沒已，復二十中劫住。**

巳三、風災2　午一、徵

**云何風災？**

午二、釋2　未一、壞劫攝2　申一、標彼相

**謂七水災過已，復七火災；從此無間，於第三靜慮中有俱生風界起，壞器世間，如風乾支節，復能消盡。此之風界與器世間一時俱沒。**

申二、顯所以

**所以者何？現見有一由風界發，乃令其骨皆悉消盡。**

未二、空劫攝

**從此壞已，復二十中劫住。**

卯二、世間成2　辰一、結前生後

**如是略說世間已壞。云何世間成？**

辰二、廣辨一切2　巳一、總標

**謂過如是二十中劫已，一切有情業增上力故，世間復成。**

巳二、別顯2　午一、下三靜慮攝2　未一、器世間2　申一、舉第三靜慮

**爾時最初於虛空中，第三靜慮器世間成。**

申二、例餘靜慮

**如第三靜慮，第二及初亦復如是。**

未二、有情世間3　申一、第三靜慮2　酉一、舉上品生

**爾時第三災頂有諸有情由壽盡故，業盡故，福盡故，從彼沒已，生第三靜慮。**

酉二、例餘品生

**餘一切處，漸次亦爾。**

申二、第二靜慮2　酉一、舉上品生

**復從第二災頂生第二靜慮。**

酉二、例餘品生

**餘一切處，應知亦爾。**

申三、初靜慮2　酉一、大梵生

**復從第一災頂，有一有情由壽等盡故，從彼沒已，生初靜慮梵世界中，為最大梵。由獨一故，而懷不悅。便有希望：今當云何令餘有情亦來生此。**

酉二、餘梵生

**當發心時，諸餘有情由壽等盡故，從第二靜慮沒已，生初靜慮彼同分中。**

午二、欲界諸趣攝2　未一、空居四天2　申一、器世間

**如是下三靜慮器及有情世間成已，於虛空中，欲界四天宮殿漸成。當知彼諸虛空宮殿皆如化出。**

申二、有情世間

**又諸有情，從極淨光天眾同分沒，而來生此諸宮殿中。餘如前說。**

未二、地居諸趣2　申一、一切器世間2　酉一、約居處辨2　戌一、成漸次3　亥一、風輪2　天一、標依持

**自此以後，有大風輪，量等三千大千世界，從下而起，與彼世界作所依持，為欲安立無有宮殿諸有情類。**

天二、釋彼相

**此大風輪有二種相。謂仰周布及傍側布，由此持水令不散墜。**

亥二、水輪

**次由彼業增上力故，於虛空界金藏雲興。從此降雨，注風輪上。**

亥三、地輪

**次復起風，鼓水令堅，此即名為金性地輪。上堪水雨之所激注，下為風飈之所衝薄。**

戌二、成差別2　亥一、出諸處2　天一、蘇迷盧及七金山2　地一、辨體性2　玄一、蘇迷盧2　黃一、舉因

**此地成已，即由彼業增上力故，空中復起諸界藏雲，又從彼雲降種種雨。然其雨水，乃依金性地輪而住。次復風起，鼓水令堅。**

黃二、顯性

**即由此風力所引故，諸有清淨第一最勝精妙性者，成蘇迷盧山。此山成已，四寶為體。所謂金、銀、頗胝、琉璃。**

玄二、七金山3　黃一、標性

**若中品性者，成七金山。**

黃二、列名

**謂持雙山、毗那矺迦山、馬耳山、善見山、朅達洛迦山、持軸山、尼民達羅山。**

黃三、釋相

**如是諸山，其峰布列，各由形狀差別為名，繞蘇迷盧次第而住。**

地二、顯彼量2　玄一、蘇迷盧

**蘇迷盧量，高八萬踰繕那，廣亦如之，下入水際，量亦復爾。**

玄二、七金山2　黃一、持雙山

**又持雙山，等彼之半。**

黃二、餘六山

**從此次第，餘六金山其量漸減，各等其半。**

天二、四大洲等5　地一、四大洲八中洲并輪圍山2　玄一、略標列

**若下品性者，於蘇迷盧四邊七金山外，成四大洲及八中洲，并輪圍山。**

玄二、隨別釋

**此山輪圍四洲而住，量等尼民達羅之半。**

地二、非天宮殿

**復成非天宮殿，此宮在蘇迷盧下，依水而居。**

地三、大雪山無熱池

**復成大雪山及無熱池周圍崖岸。**

地四、一切那落迦

**次成最下八大那落迦處，諸大那落迦，及獨一那落迦、寒那落迦、近邊那落迦。**

地五、一分鬼傍生處

**復成一分鬼、傍生處。**

亥二、廣四洲3　天一、列名

**四大洲者，謂南贍部洲、東毗提訶洲、西瞿陀尼洲、北拘盧洲。**

天二、辨相

**其贍部洲，形如車箱；毗提訶洲，形如半月；瞿陀尼洲，其形圓滿；北拘盧洲，其形四方。**

天三、顯量

**贍部洲量，六千五百踰繕那；毗提訶洲量，七千踰繕那；瞿陀尼洲量，七千五百踰繕那；拘盧洲量，八千踰繕那。**

酉二、約有情辨9　戌一、八大龍王所住2　亥一、內海2　天一、標具德

**又七金山，其間有水，具八支德，名為內海。**

　　又七金山其間有水具八支德名為內海者：俱舍論中分別世品作如是說：妙高為初，輪圍最後。中間八海，前七名內。七中皆具八功德水。一、甘，二、冷，三、軟，四、輕，五、清淨，六、不臭，七、飲時不損喉，八、飲已不傷腹。

天二、舉龍眾3　地一、標列名

**復成諸龍宮。有八大龍，并經劫住。謂持地龍王、歡喜近喜龍王、馬騾龍王、目支鄰陀龍王、意猛龍王、持國龍王、大黑龍王、黳羅葉龍王。**

地二、出作業

**是諸龍王，由帝釋力，數與非天共相戰諍。**

地三、辨種類2　玄一、正辨自類

**其諸龍眾類有四種。謂卵生、胎生、濕生、化生。**

玄二、兼說鳥類

**妙翅鳥中，四類亦爾。**

亥二、外海

**復有餘水，在內海外，故名外海。**

戌二、堅手神等所住2　亥一、出四級

**又依蘇迷盧根，有四重級。從蘇迷盧初級，傍出一萬六千踰繕那量。即從此量半半漸減，如其次第，餘級應知。**

亥二、明彼住

**有堅手神住最初級，血手神住第二級，常醉神住第三級，持鬘神住第四級。**

戌三、藥叉所住

**蘇迷盧頂四隅之上有四大峰，各高五百踰繕那量。有諸藥叉，謂金剛手止住其中。**

戌四、四天王等所住2　亥一、四天王

**又持雙山，於其四面有四王都。東南西北隨其次第，謂持國、增長、醜目、多聞四大天王之所居止。**

亥二、彼部落

**諸餘金山，是彼四王村邑部落。**

戌五、善住龍王所住3　亥一、出住處

**又近雪山，有大金崖，名非天脅，其量縱廣五十踰繕那，善住龍王常所居鎮，又天帝釋時來遊幸。**

亥二、釋得名

**此中有樹，名曰善住，多羅樹行，七重圍繞。**

亥三、顯受用2　天一、漫陀吉尼池

**復有大池，名漫陀吉尼，五百小池以為眷屬。善住大龍與五百牝象前後圍繞，遊戲其池，隨欲變現，便入此池，採蓮華根以供所食。**

天二、無熱大池2　地一、顯具德

**即於此側，有無熱大池，其量深廣各五十踰繕那；微細金沙遍布其底，八支德水彌滿其中，形色殊妙，端嚴喜見。**

地二、出派流

**從此派流為四大河。一名殑伽，二名信度，三名私多，四名縛芻。**

戌六、帝釋等所住2　亥一、出住處2　天一、帝釋

**復次，於蘇迷盧頂處中，建立帝釋天宮，縱廣十千踰繕那量。**

天二、諸天

**所餘之處，是彼諸天村邑聚落。**

亥二、明住向2　天一、標

**其山四面，對四大洲，四寶所成。**

天二、釋

**謂對贍部洲，琉璃為面；對毗提訶，白銀為面；對瞿陀尼，黃金為面；對拘盧洲，頗胝為面。**

戌七、輪王所行3　亥一、出彼路

**又贍部洲，循其邊際，有輪王路，真金所成，如四大王天有情膝量，沒住大海。**

亥二、明出現

**若輪王出世，如彼膝量海水減焉。**

亥三、釋洲名

**又無熱池南有一大樹，名為贍部，是故此洲從彼得名。**

戌八、妙翅諸鳥所住

**次於此北，有設拉末梨大樹叢林，四生種類妙翅諸鳥栖集其中。**

戌九、羅剎所住

**此四大洲各二中洲以為眷屬。復有一洲，羅剎所住。**

申二、一分有情世間2　酉一、人趣攝2　戌一、出現漸次2　亥一、劫初有情3　天一、略明生相2　地一、依處攝2　玄一、標感業

**如是器世間成已，有諸有情從極淨光天眾同分沒，來生此中。餘如前說。此皆由彼感劫初業。**

玄二、釋增上

**此業第一，最勝微妙，欲界所攝；唯於此時此業感果，非於餘時。**

地二、自體攝

**爾時有情名劫初者。又彼有色從意所生。**

天二、廣指經說

**如是一切，如經廣說。**

天三、顯無攝受

**彼於爾時，未有家宅及諸聚落。一切大地面皆平正。**

亥二、此後有情2　天一、無攝受位

**自此以後，由諸有情福業力故，有地味生。如是漸次，地餅、林藤，不種粳稻，自然出現，無糠無籺；次有粳稻**[^29]**，有籺有糠。**

天二、有攝受位2　地一、攝受粳稻2　玄一、標攝受

**次復處處粳稻叢生，於是有情方現攝受。**

玄二、廣受用2　黃一、受用飲食2　宇一、明過患3　宙一、光明滅

**次由受用味等資緣，有情之類惡色便起，光明遂滅。**

宙二、身沈重

**其多食者，惡色逾增，身極沈重。**

宙三、地味沒

**此諸有情互相輕毀，惡法現行。由此因緣，所有味等漸沒於地。**

宇二、指經說

**如經廣說。**

黃二、受用婬欲3　宇一、起愛染

**復從此緣，諸有情類更相顧眄，便起愛染。**

宇二、起二根

**次由能感男女業故，一分有情男根生起，一分有情女根生起。**

宇三、自隱蔽

**遞相陵犯，起諸邪行，遂為他人之所訶訾，方造室**[^30]**宅以自隱蔽。**

地二、攝受其地2　玄一、舉攝受因

**復由攝受粳稻因故，遂於其地復起攝受。**

玄二、顯彼增上3　黃一、生不與取

**由此緣已，更相爭奪，不與取法從此而生。**

黃二、立司契者

**即由此緣，立司契者，彼最初王名大等意。**

黃三、四姓出現2　宇一、標

**如是便有剎帝利眾、婆羅門眾、吠舍眾、戍陀羅眾出現世間。**

宇二、指

**漸次因緣，如經廣說。**

　　漸次因緣如經廣說者：此亦如增一阿含經七日品中廣說其相。并有頌言：初有剎利種，次有婆羅門，第三名毗舍，次復首陀姓。有此四種姓，漸漸而相生；皆是天身來，而同為一色。

戌二、光明依持2　亥一、標種類

**又彼依止光明既滅，世間便有大黑闇生，日月星宿漸漸而起。**

亥二、辨體相2　天一、約最勝辨3　地一、量差別

**其日輪量五十一踰繕那。**

　　其日輪量五十一踰繕那者：俱舍論分別世品說：二十四指橫布為肘，豎積四肘為弓，謂尋豎積五百弓為一俱盧舍。一俱盧舍許，是從村至阿練若中間道量。說八俱盧舍為一踰繕那。

**當知月輪其量減一。**

地二、體差別

**日輪以火頗胝所成，月輪以水頗胝所成。**

地三、行差別2　玄一、月輪

**此二輪中，月輪行速及與不定。**

玄二、日輪2　黃一、標

**又彼日輪，恆於二洲俱時作明，復於二洲俱時作闇。**

黃二、釋

**謂於一日中，於一日出，於一夜半，於一日沒。**

天二、約一切辨2　地一、標歷行

**又一切所有日月星宿，歷蘇迷盧處半而行，與持雙山高下量等。**

地二、顯差別3　玄一、日2　黃一、寒熱

**又復日行時有遠近，若遠蘇迷盧，立為寒分；若近蘇迷盧，立為熱分。**

黃二、遲速

**即由此故，沒有遲速。**

玄二、月3　黃一、明出現

**又此月輪，於上稍欹，便見半月。由彼餘分障其近分，遂令不見。**

黃二、明滿虧

**如如漸側，如是如是漸現圓滿；若於黑分如如漸低，如是如是漸現虧減。**

黃三、明黑相

**由大海中有魚鱉等影現月輪，故於其內有黑相現。**

玄三、星宿

**諸星宿中，其量大者十八拘盧舍量，中者十拘盧舍量，最小者四拘盧舍量。**

　　諸星宿中其量大者十八拘盧舍量等者：拘盧舍量如前踰繕那中已釋。

酉二、惡趣攝3　戌一、出造業

**復次，於世間四姓生已，方乃發起順愛不愛五趣受業。**

戌二、辨感生2　亥一、靜息王生

**從此以後，隨一有情由感雜染增上業故，生那落迦中作靜息王。**

亥二、獄卒等起

**從此無間，有那落迦卒，猶如化生，及種種苦具，謂銅鐵等那落迦火起。**

戌三、明受果

**然後隨業有情於此受生，及生餘趣。**

丑二、安立世界2　寅一、約依處辨2　卯一、世界差別2　辰一、總標

**如是百拘胝四大洲，百拘胝蘇迷盧，百拘胝六欲天，百拘胝梵世間，三千大千世界俱成俱壞。**

　　百拘胝四大洲等者：解脫經說：數始為一，一十為十，十十為百，十百為千，十千為萬，十萬為洛叉，十洛叉為度洛叉，十度洛叉為拘胝。百拘胝數準此應釋。

辰二、別辨2　巳一、辨差別3　午一、標三種

**即此世界有其三種。**

午二、隨列釋3　未一、小千界

**一、小千界，謂千日月乃至梵世，總攝為一。**

未二、中千界

**二、中千界，謂千小千。**

未三、大千界

**三、大千界，謂千中千。**

午三、結總名

**合此名為三千大千世界。**

巳二、辨成壞2　午一、舉法

**如是四方上下無邊無際三千世界，正壞正成。**

午二、喻合

**猶如天雨，注如車軸，無間無斷，其水連注，墮諸方分。如是世界遍諸方分，無邊無際，正壞正成。**

卯二、佛土建立

**即此三千大千世界名一**[^31]**佛土。如來於中現成正覺，於無邊世界施作佛事。**

　　即此三千大千世界至施作佛事者：於一三千大千世界，唯一如來出現於世，更無第二。即此世界，名一佛土。由一如來，於一三千大千佛土，普能施作一切佛事。若二如來，無所利益。是故一佛土中，唯一如來，更無第二。菩提品中廣釋其相。（陵本三十八卷五頁3112）然復如來有四變化，為大菩提方便所顯。何等為四？謂菩薩變化、如來變化、聲聞變化、獨覺變化。於此四變化事，十方世界皆無礙轉，是故復說於無邊世界施作佛事。（如顯揚論八卷三頁說31,517b[^32]）

寅二、約有情辨2　卯一、標差別

**如是安立世界成已，於中五趣可得，謂那落迦、傍生、餓鬼、人、天。及四生可得，謂卵生、胎生、濕生、化生。復有六種依持。復有十種時分，謂時、年、月、半月、日、夜、剎那、怛剎那、臘縛、目**[^33]**呼剌多。**

　　復有十種時分等者：謂由日輪出沒增上力故，安立顯示時節差別，故名為時。如下決擇分說。（陵本五十二卷十五頁4197）俱舍論分別世品說：眾緣和合法得自體頃，如是名為一剎那量。又說：剎那百二十為一怛剎那；六十怛剎那為一臘縛；三十臘縛為一牟呼栗多；三十牟呼栗多為一晝夜，此晝夜有時增，有時減，有時等；三十晝夜為一月；總十二月為一年。如是十種時分差別應知。

**復有七**[^34]**攝受事。復有十種身資具。復有十種受欲者，此如中**[^35]**阿笈摩說。**

　　復有十種受欲者等者：中阿笈摩行欲經說：給孤獨居士白佛言：世尊！世中為有幾人行欲？世尊告曰：居士！世中凡有十人行欲，乃至廣說。今約其義，以列十種。一、非法求財已，不自受用，不供養他，亦不施與作福業事。二、非法求財已，唯自受用，不供養他，亦不施與作福業事。三、非法求財已，能自受用，能供養他，亦能施與作福業事。四、法非法求財已，不自受用，不供養他，亦不施與作福業事。五、法非法求財已，能自受用，不供養他，亦不施與作福業事。六、法非法求財已，能自受用，能供養他，亦能施與作福業事。七、如法求財已，不自受用，不供養他，亦不施與作福業事。八、如法求財已，能自受用，不供養他，亦不施與作福業事。九、如法求財已，能自受用，能供養他，亦能施與作福業事；然不了知出離而為受用。十、如法求財已，能自受用，能供養他，亦能施與作福業事；及能了知出離而為受用。是名十種受欲差別。

**復有八數隨行。復有八世法，謂得、不得、若譽、若毀、稱、譏、苦、樂。復有三品，謂怨親中。復有三種世事。復有三種語言。復有二十二種發憤。復有六十二種有情之類。又有八位。復有四種入胎。復有四種威儀。復有六種活命。復有六種守護。復有七種苦。復有七種慢。復有七種憍。復有四種言說。復有眾多言說句。**

卯二、隨應釋19　辰一、五趣2　巳一、舉那落迦

**云何那落迦趣？謂種果所攝那落迦諸蘊，及順那落迦受業。**

巳二、例傍生等

**如那落迦趣如是，傍生、餓鬼、人、天，如其所應盡當知。**

　　種果所攝那落迦諸蘊等者：諸趣自體不離五蘊，色非色別，是故名諸。能生彼因，微隱難了，是名彼種；若種已生，顯現易知，是即名果。因果皆是彼趣自體，由是說言種果所攝。如是自體，戲論所生；自體苦樂，業差別生。總此二種，釋彼趣名，遍攝能趣、所趣義故。

辰二、四生4　巳一、卵生2　午一、辨相

**云何卵生？謂諸有情破\[穀-禾+卵\]而出。**

午二、舉類

**彼復云何？如鵝、鴈、孔雀、鸚鵡、舍利鳥等。**

巳二、胎生2　午一、辨相

**云何胎生？謂諸有情胎所纏裹，剖胎而出。**

午二、舉類

**彼復云何？如象、馬、牛、驢等。**

巳三、濕生2　午一、辨相

**云何濕生？謂諸有情隨因一種濕氣而生。**

午二、舉類

**彼復云何？如蟲、蝎、飛蛾等。**

巳四、化生2　午一、辨相

**云何化生？謂諸有情業增上故，具足六處而生，或復不具。**

　　具足六處而生或復不具者：此顯化生有情有二差別。色、欲界生，六處具足；若無色生，當知不具。無色根身為所依故。

午二、舉類

**彼復云何？如天、那落迦全，及人、鬼、傍生一分。**

　　如天那落迦全等者：此說天、那落迦唯是化生，名之為全。所餘人、鬼、傍生，非唯化生，故言一分。

辰三、六種依持2　巳一、徵

**云何六種依持？**

巳二、釋6　午一、建立依持2　未一、出體

**一、建立依持，謂最下風輪及水輪、地輪。**

未二、釋名

**令諸有情不墜下故起，是名依持。**

午二、藏覆依持2　未一、略

**二**[^36]**、藏覆依持，謂屋宇等。為諸有情離流漏等所損故起，是名依持。**

未二、廣

**彼屋宇等略有三種。或由造作，或不由造作，或宮殿化起。**

午三、豐稔依持

**三、豐稔依持，為諸有情段食故起，是名依持。**

午四、安隱依持

**四、安隱依持，為諸有情離刀杖**[^37]**等所害故起，是名依持。**

午五、日月依持

**五、日月依持，為諸有情見色故起，是名依持。**

午六、食依持

**六、食依持，謂四食。一、段食，二、觸食，三、意思食，四、識食。為諸有情任持身故起，是名依持。**

　　六食依持等者：謂能長養諸根大種，是名為食。任持有情令住不壞，故名依持。此有四種。一者、段食，變壞為相。謂欲界繫香味觸三，於變壞時能為食事。二者、觸食，觸境為相。謂有漏觸纔取境時，攝受喜等能為食事。三、意思食，希望為相。謂有漏思與欲俱轉，希可愛境能為食事。四者、識食，執持為相。謂有漏識，由段、觸、思勢力增長能為食事。（如成唯識論四卷一頁說31,17b）此中段食，謂於食物段段吞食，故得是名。餘可易知。

辰四、七攝受事2　巳一、徵

**云何七種攝受事？**

巳二、列

**一、自父母事，二、妻子事，三、奴婢僕使事，四、朋友官僚兄弟眷屬事，五、田宅邸肆事，六、福業事及方便作業事，七、庫藏事。**

　　七種攝受事等者：此中福業事者，謂行施作福受齋持戒等。方便作業事者，謂求財等所有方便。思所成地說：求穀求田，方便須牛；求財事王，方便須馬。（陵本十九卷二十二頁1689）其義應知。

辰五、十種資具2　巳一、徵

**云何十種身資具？**

巳二、列

**一、食，二、飲，三、乘，四、衣，五、莊嚴具，六、歌笑舞樂，七、香鬘塗末，八、什物之具，九、照明，十、男女受行。**

辰六、八數隨行3　巳一、徵

**云何八數隨行？**

巳二、標

**謂諸世間數數隨所行事。**

巳三、列

**一、蔽覆事，二、瑩飾身事，三、威儀易奪事，四、飲食事，五、睡眠事，六、交會事，七、屬彼勤劬事，八、屬彼言說事。**

　　屬彼勤劬事屬彼言說事者：彼謂世間。身業所作，名勤劬事；語業所作，名言說事。墮世間攝，故言屬彼。

辰七、三種世事2　巳一、徵

**云何三種世事？**

巳二、列

**一、語言談論，更相慶慰事；二、嫁娶賓主，更相飲噉事；三、於起作種種事中，更相營助事。**

辰八、三種語言3　巳一、徵

**云何三種語言？**

巳二、列

**謂有法語言、無法語言，及餘語言。**

巳三、釋3　午一、有法語言

**有法語言者，謂宣說厭捨，離諸纏蓋趣可愛樂等。廣說如經。**

　　宣說厭捨等者：攝事分中說有三種隨欲言教。一、聖正言教，二、厭離言教，三、令心離蓋趣愛言教。（陵本八十九卷四頁6728）今於此中，宣說厭捨，即彼厭離言教所攝；離諸纏蓋趣可愛樂，即彼令心離蓋趣愛言教所攝。言趣愛者，謂修無量，進趣離欲愛故。如是道理，亦如攝事分釋。（陵本九十卷五頁6800）等言，等取聖正言教。如是三種隨欲言教，此名有法語言。攝事分中廣釋其相，如應當知。

午二、無法語言

**無法語言者，謂染汙心說飲食等。**

午三、餘語言

**餘語言者，謂無記心所起言說。**

　　染汙心說飲食等者：等言，等取王、賊乃至大海傳論。於如是等樂共談說，能引無義，故名無法語言。

辰九、二十二種發憤2　巳一、徵

**云何二十二種發憤？**

巳二、列

**一、偽斗，二、偽稱，三、偽函，四、邪業方便，**

　　邪業方便者：不善業道加行所攝，是名邪業方便。由是方便能為損害，故令發憤。

**五、拒鬥，六、輕調，七、違反，八、諍訟，九、罵詈，十、忿怒，十一、訶責，十二、迫脅，十三、捶打，十四、殺害，十五、繫縛，十六、禁閉，十七、割截，十八、驅擯，十九、諂曲，二十、矯誑，二十一、陷逗，二十二、妄語。**

辰十、六十二種有情3　巳一、徵

**云何六十二種有情之類？**

巳二、列

**一、那落迦，二、傍生，三、鬼，四、天，五、人，六、剎帝利，七、婆羅門，八、吠舍，九、戍陀羅，十、女，十一、男，十二、非男非女，十三、劣，十四、中，十五、妙，十六、在家，十七、出家，十八、苦行，十九、非苦行，二十、律儀，二十一、不律儀，二十二、非律儀非不律儀，二十三、離欲，二十四、未離欲，二十五、邪性聚定，二十六、正性聚定，二十七、不定聚定，二十八、苾芻，二十九、苾芻尼，三十、正學，三十一、勤策男，三十二、勤策女，三十三、近事男，三十四、近事女，三十五、習斷者，三十六、習誦者，三十七、淨施人，三十八、宿長，三十九、中年，四十、少年，四十一、軌範師，四十二、親教師，四十三、共住弟子及近住弟子，四十四、賓客，四十五、營僧事者，四十六、貪利養恭敬者，四十七、厭捨者，四十八、多聞者，四十九、大福智者，五十、法隨法行者，五十一、持經者，五十二、持律者，五十三、持論者，五十四、異生，五十五、見諦，五十六、有學，五十七、無學，五十八、聲聞，五十九、獨覺，六十、菩薩，六十一、如來，六十二、轉輪王。**

巳三、廣2　午一、標列

**此轉輪王復有四種。或王一洲，或二三四。**

午二、隨釋

**王一洲者，有鐵輪應；王二洲者，有銅輪應；王三洲者，有銀輪應；王四洲者，有金輪應。**

　　此轉輪王復有四種等者：由彼輪王出現世時，有彼輪寶自然出現，由是說言有彼輪應。或王一洲，或二、三、四，如其所應，從化有別。如下有尋有伺等地說。（陵本四卷一十四頁304）

辰十一、八位3　巳一、徵

**云何八位？**

巳二、列

**謂處胎位、出生位、嬰孩位、童子位、少年位、中年位、老年位、耄熟位。**

巳三、釋8　午一、處胎位

**處胎位者，謂羯羅藍等。**

午二、出生位

**出生位者，謂從此後乃至耄熟。**

午三、嬰孩位

**嬰孩位者，謂乃至未能遊行嬉戲。**

午四、童子位

**童子位者，謂能為彼事。**

　　能為彼事者：謂能遊行嬉戲，名為彼事。

午五、少年位

**少年位者，謂能受用欲塵，乃至三十。**

　　能受用欲塵者：謂耽著家室及受用境界。

午六、中年位

**中年位者，謂從此位乃至五十。**

午七、老年位

**老年位者，謂從此位乃至七十。**

午八、耄熟位

**從此以**[^38]**上，名耄熟位。**

辰十二、四種入胎3　巳一、徵

**云何四種入胎？**

巳二、列

**一、正知而入，不正知住出；二、正知入住，不正知而出；三、俱能正知；四、俱不正知。**

巳三、釋

**初謂輪王，二謂獨覺，三謂菩薩，四謂所餘有情。**

辰十三、六種活命2　巳一、徵

**云何六種活命？**

巳二、列

**一、營農，二、商賈，三、牧牛，四、事王，五、習學書算計數及印，六、習學所餘工巧業處。**

辰十四、六種守護2　巳一、徵

**云何六種守護？**

巳二、列

**謂象軍、馬軍、車軍、步軍、藏力、友力。**

辰十五、七種苦2　巳一、徵

**云何七種苦？**

巳二、列

**謂生苦、老苦、病苦、死苦、怨憎會苦、愛別離苦、求不得苦。**

　　生苦老苦等者：此中七苦，各有五相應知。如下決擇分說。（陵本六十一卷十四頁4933）世界成已，於中五趣眾苦可得。麤顯易了，唯此七種，是故說七。五取蘊苦微隱難知，是故不說。

辰十六、七種慢2　巳一、徵

**云何七種慢？**

巳二、列

**謂慢、過慢、慢過慢、我慢、增上慢、卑慢、邪慢。**

　　謂慢過慢等者：於劣計己勝，於似計己似，是名為慢。於似計己勝，於勝計己似，是名過慢。於勝計己勝，名慢過慢。於五取蘊觀我我所，是名我慢。未得計得，名增上慢。於多分勝計己少劣，是名卑慢。於實無德，計己有德，是名邪慢。如是一切，心舉為性，故名為慢。（如集論四卷十頁說31,676c）

辰十七、七種憍2　巳一、徵

**云何七種憍？**

巳二、列

**謂無病憍、少年憍、長壽憍、族姓憍、色力憍、富貴憍、多聞憍。**

辰十八、四種言說3　巳一、徵

**云何四種言說？**

巳二、標

**謂依見、聞、覺、知所有言說。**

巳三、釋4　午一、依見言說

**依見言說者，謂依眼故，現見外色，由此因緣，為他宣說，是名依見言說。**

午二、依聞言說

**依聞言說者，謂從他聞，由此因緣，為他宣說，是名依聞言說。**

午三、依覺言說

**依覺言說者，謂不見不聞，但自思惟、稱量、觀察，由此因緣，為他宣說，是名依覺言說。**

午四、依知言說

**依知言說者，謂各別於內所受、所證、所觸、所得，由此因緣，為他宣說，是名依知言說。**

　　各別於內所受所證所觸所得者：領納苦樂，是名所受。依世間道及出世間而得離欲，是名所證。於其中間分分勝進而能契會，是名所觸。於其最初能得先所未得定地作意或預流果，是名所得。如是諸相唯現量證，非是思惟稱量觀察境界，亦非從他所聞，及依外見諸色為其因緣，是故總說各別於內所受、所證、所觸、所得，即能知智所知境界故。

辰十九、眾多言說句2　巳一、徵

**云何眾多言說句？**

巳二、釋2　午一、標類2　未一、出多種

**謂即此亦名釋詞句，亦名戲論句，亦名攝義句，如是等類，眾多差別。**

未二、攝諸字

**又諸字母能攝諸義，當知亦名眾多言說句。**

午二、列句

**彼復云何？所謂地、根、境、法、補特伽羅、自性、差別、作用、自、他、有、無、問、答、取、與、正性、邪性句。又有聽制、功德、過失、得、不得、毀、譽**[^39]**、苦、樂、稱、譏、堅妙、智退、沈、量、助伴、示現、教導、讚勵、慶慰句。又有七言論句，此即七例句。謂補盧沙、補盧衫、補盧崽拏、補盧沙耶、補盧沙\[多\*頁\]、補盧殺娑、補盧鎩，如是等。又**[^40]**有施設、教敕、標相、靜息、表了、軌則、安立、積集、決定、配屬、驚駭、初、中、後句。族姓想**[^41]**、立宗、言說、成辦、受用、尋求、守護、羞恥、憐愍、堪忍、怖畏、揀擇句。又有父母妻子等，一切所攝資具，應當廣說。及生老等，乃至所求不得、愁歎、少年、無病、長壽、愛會、怨離，所欲隨應、若不隨應，往來、顧視、若屈若伸**[^42]**、行住坐臥、警悟、語默、解睡、解勞句。又有飲噉、咀味、串習、不串習、放逸、不放逸、廣略、增減、尋伺、煩惱、隨煩惱、戲論、離戲論、力劣、所成、能成、流轉、定異、相應、勢速、次第、時、方、數、和合、不和合、相似、不相似句。又有雜糅、共有、現見、不現見、隱顯句。又有能作、所作、法律、世事、資產、真妄、利益、非利益、骨體**[^43]**、疑慮、驚怪句。又有怯弱、無畏、顯了、不顯了、殺害、繫縛、禁閉、割截、驅擯句。又有罵詈、忿怒、捶打、迫脅、訶責、燒爛、燥暑**[^44]**、摧伏、渾濁、聖教隨逐比度句。**

**瑜伽師地論科句披尋記卷第二**

[^1]: 「欲」，磧砂作「欲界」。

[^2]: 磧砂無「故」字。

[^3]: 磧砂無「散」字。

[^4]: 磧砂無「故」字。

[^5]: 「成熟」，磧砂作「成熟故令其」。

[^6]: 「支節」，披尋記原作「肢節」。大正、陵本亦作「肢節」。

[^7]: 編按：此段引文原在卷六十六，韓清淨將之調整至卷六十一。

[^8]: 「苦」，磧砂作「若」。

[^9]: 「以」，大正作「已」。

[^10]: 磧砂無「之」字。

[^11]: 「箭」，磧砂作「前」。

[^12]: 磧砂無「仍」字。

[^13]: 「尸」，磧砂作「巳」。

[^14]: 磧砂無「其」字。

[^15]: 「持」，陵本作「特」。

[^16]: 「熟」，大正作「就」。

[^17]: 「熟」，大正作「就」。

[^18]: 磧砂唯有一句「此復於餘」。

[^19]: 「成」，磧砂作「別」。

[^20]: 「又」，磧砂作「人」。

[^21]: 「三」，大正作「二」。

[^22]: 「宴」，磧砂、大正、陵本作「讌」。

[^23]: 「蹎」，磧砂作「顛」。

[^24]: 「年」，磧砂作「季」。

[^25]: 「瘴」，磧砂、大正、陵本作「障」。

[^26]: 「酥」，磧砂作「蘇」。

[^27]: 「六」，大正、陵本作「五」。編按：大正藏本《瑜伽論記》卷二：「六所燒事中，論數無第五。基師云：第五即妙高，第六是大地，合一處明，略無標第五名，其體已列。憬法師云：本譯云五六蘇迷盧山及以大地，而傳寫人失其五字耳。」但金陵本及金藏本《瑜伽論記》皆作：「而傳寫人失其六字耳。」大正藏本《瑜伽論略纂》卷二：「六所燒事中，論數次第五，第五即妙高，第六是大地，合一處明，略無標第五名，其體已列。」但金藏本《瑜伽論略纂》作：「略無標第六名。」

[^28]: 「燼」，磧砂、大正、陵本作「墨」。

[^29]: 「稻」，磧砂作「米」。

[^30]: 「室」，磧砂作「屋」。

[^31]: 「一」，磧砂作「二」。

[^32]: No. 1602 顯揚聖教論 (卷8) T31,
    p0517b「方便者，略而言之，四種變化名為方便。一、未成熟者令成熟故，現諸菩薩所行行變化。二、已成熟者令解脫故，於三千大千世界百拘胝贍部洲同時顯現如來變化。三、方便攝受聲聞變化。四、為彼所調伏有情顯現一切獨覺變化。佛薄伽梵於此四種變化法中，十方世界無礙作用應知。」

[^33]: 「目」，磧砂作「自」。

[^34]: 「七」，磧砂作「十」。

[^35]: 「如中」，磧砂作「中如」。

[^36]: 「二」，磧砂作「三」。

[^37]: 「杖」，磧砂、大正、陵本作「仗」。

[^38]: 「以」，磧砂、陵本作「已」。

[^39]: 「毀譽」，磧砂作「譽毀」。

[^40]: 「又」，大正作「復」。

[^41]: 「想」，大正作「等」。

[^42]: 「伸」，大正作「申」。

[^43]: 「體」，磧砂作「髓」。

[^44]: 「暑」，磧砂作「溫」。
