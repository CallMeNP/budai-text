# 瑜伽師地論科句披尋記卷第八十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事行擇攝第一之四**

辛八、智事攝2　壬一、頌標列

**復次，嗢柁南曰：**

**　二智并其事　樂等行轉變　請無請說經　涅槃有二種**

壬二、長行釋4　癸一、二智并事3　子一、標列二智

**智有二種。一者、正智，二者、邪智。**

子二、釋其差別2　丑一、依同

**此中正智依有事生，邪智亦爾。**

丑二、取別2　寅一、釋行相

**雖此二智俱依有事，然正智如實取事，邪智、邪分別不如實取事。**

寅二、出前行

**由有正教、如理作意為前行故，於所知境正智得生；由有邪教、非理作意為前行故，於所知境邪智得生。**

子三、廣正智義2　丑一、標相

**非正智生壞所知境，但於此境捨於邪執，而起正智。**

丑二、喻合

**如闇中色，明燈生時不壞此色，但能照了。當知此義亦復如是。**

癸二、行轉變2　子一、約諸位辨2　丑一、於樂受等位2　寅一、辨差別

**復次，隨順樂受諸行，與無常相共相應故，若至苦位，爾時說名損惱迫迮；若至不苦不樂位，爾時方於行苦名苦迫迮。**

寅二、遮無轉

**若不至彼位，便應畢竟唯順樂受，勿至餘位。**

丑二、於生老等位2　寅一、辨差別

**又生老等法所隨諸行，皆悉是苦。彼若至疾病位，說名損惱迫迮；若至生等苦位，名苦迫迮。**

寅二、遮無轉

**若不至彼位，於諸行中，生等苦因之所隨逐，勿至果位。**

子二、約眾緣辨2　丑一、釋道理

**又本性諸行眾緣生故，不得自在，亦無宰主。**

丑二、遮無轉

**若有宰主，彼一切行雖性無常，應隨所樂流轉不絕；或不令生，廣說乃至於死。**

癸三、請無請說經2　子一、標列

**復次，有二種契經。一、因請而說，二、不因請說。**

子二、隨釋2　丑一、因請說

**因請說者，謂若有補特伽羅，由此諸行相教而調伏者，因彼請故，為轉如是諸行相教。**

　　為轉如是諸行相教者：謂若法教，諸蘊相應、諸界相應、諸處相應、緣起相應、處非處相應、念住相應，是名諸行相教。義如攝釋分說應知。（陵本八十一卷四頁6175）

丑二、不因請說

**不因請說者，謂若於彼多百眾中，以無量門作美妙說，或為大師近住弟子阿難陀等作如是說，為令正法得久住故。**

癸四、二種涅槃2　子一、圓滿涅槃2　丑一、明攝受2　寅一、標列

**復次，當知由三分故，攝受圓滿涅槃。一、由隨順教授故；二、由正觀察一切行故；三、由永斷一切煩惱故。**

寅二、隨釋3　卯一、隨順教授2　辰一、標所攝

**隨順教授者，謂記說、教誡、神變所攝。**

辰二、別釋相2　巳一、記說神變2　午一、記差別

**如來隨欲記說彼心，由自定意，以三行相遍照他心，若展轉久遠滅心、若無間滅心、若於現在所緣轉心。從定起已，隨念分別，思惟定內所受他心。如其所受，即如是記：汝有如是心，謂久遠滅者；如是意，謂無間滅者；如是識，謂現在者。**

午二、釋說相

**此據種類，不據剎那。**

　　此據種類不據剎那者：前說久遠滅心，名之為心。無間滅心，名之為意。現在轉因，名之為識。唯據種類差別為論，不據剎那說此異名。

巳二、教誡神變2　午一、略標列

**即以如是記說神變為依止故，於其三處而為教誡。一、於行處現前境界，開許如理作意，遮止不如理作意。二、於住處，遮止不正尋思，開許正尋思。三、於止觀勤修行處，開許令斷未斷諸行，及令煩惱永得離繫，而證涅槃。**

午二、明說意

**如是宣說，令從三處諸隨煩惱心得清淨。謂從行處、住處、依處。**

卯二、觀察一切諸行

**又正觀察過去、未來、現在諸行，名正觀察一切諸行。**

卯三、永斷一切煩惱2　辰一、出煩惱

**又有三漏；三漏為先，而有欲害；欲害為先，而有尋思熱惱；尋思熱惱為先，而有追求憂惱。**

　　又有三漏者：謂欲漏、有漏、無明漏應知。

辰二、明永斷

**如是一切皆永斷故，說名永斷一切煩惱。如是安**[^1]**住心善解脫，無相樂住無恐怖時，於現法中，名入圓滿般涅槃數。**

丑二、顯所依2　寅一、標列三法

**又依三法，依止自義，名住歸依；依止他義，名住洲渚。何者為三？一、依內如理作意為先法隨法行；二、依佛聽聞所說正法；三、依親近正法內善士，不依親近餘正法外一切外道諸不善士。**

寅二、結顯說因

**如是三法，當知顯示人中四種多所作法，謂親近善士、聽聞正法、如理作意、法隨法行。**

子二、彼分涅槃2　丑一、明能證3　寅一、總標

**復由三緣及五種相，當知證得彼分涅槃。**

寅二、別辨2　卯一、三緣

**何等三緣？一、遍知苦故；二、深見一切隨順苦行諸過患故；三、超過愁等一切苦故。**

卯二、五相

**云何五相？一、知苦種類相交涉時，發生愁等，是名於彼遍知自性。**

　　知苦種類相交涉時者：謂若生苦，乃至求不得苦，名苦種類應知。

**二、知有種子彼法得生，是名於彼遍知因性。三、知自所行所知境界，是名於彼遍知緣性。四、隨觀執著我所及我，皆是能順眾苦諸行，是名於彼遍知行性。五、隨觀三世欲界所繫諸行過患，能斷一切愁等諸苦。**

寅三、總結

**當知由此三緣五相，獲得如是彼分涅槃。**

丑二、釋愁等2　寅一、約行相辨

**由可愛事無常轉變，悲傷心慼，故名為愁。由彼發言咨嗟歔欷，故名為歎。因此拊膺，故名為苦。內懷冤結，故名為憂。因茲迷亂，故名為惱。**

寅二、約分位辨

**又以喪失財寶、無病、親戚等事隨一現前，創生憂惱，說名為愁。由依此故，次乃發言哀吟悲冤，舉身煩熱，名歎苦位。過此愁歎身煩熱已，內燒外靜，心猶未平，說名憂位。過初日已，或二三五十日夜月，由彼因緣，意尚未寧，說名為惱。**

辛九、諍攝2　壬一、頌標列

**復次，嗢柁南曰：**

**　諍芽見大染　一趣學四怖　善說惡說中　宿住念差別**

壬二、長行釋7　癸一、諍2　子一、如來無諍6　丑一、標

**由四因緣，如來不與世間迷執共為怨諍，然彼世間起邪分別，謂為怨諍。**

丑二、徵

**何等為四？**

丑三、列

**一者、宣說道理義故；二者、宣說真實義故；三者、宣說利益義故；四者、有時隨世轉故。**

丑四、釋4　寅一、由道理義2　卯一、辨2　辰一、依四道理

**此中如來依四道理，宣說正法。如前所謂觀待道理、作用道理、因成道理、法爾道理。**

　　如前所謂觀待道理等者：如前聲聞地說應知。（陵本二十五卷九頁2105）

**由此如來名法語者。**

辰二、明無諍事3　巳一、標

**如來終不故往他所，求興諍事。**

巳二、徵

**所以者何？**

巳三、釋2　午一、出無所諍

**由諸世間違返他義謂為自義，故興諍論。如來乃以一切他義即為自義，故無所諍。**

午二、釋往他所

**唯除哀愍令其得義，故往他所為說正法。而諸邪執愚癡世間，顛倒妄謂自義、我義，而有差別，故興我諍。**

卯二、結

**由此因緣，當知如來名道理語者。**

寅二、由真實義2　卯一、標

**又復如來名真實語者。**

卯二、釋2　辰一、於有說有

**謂若世間諸聰敏者共許為有，如來於彼亦說為有。謂一切行皆是無常。**

辰二、於無說無

**若於世間諸聰敏者共許為無，如來於彼亦說為無。謂一切行皆是常住。**

寅三、由利益義2　卯一、標

**又復如來名利益語者。**

卯二、釋

**謂諸世間有盲冥者，自於世法不能了知，如來於彼自現等覺而為開闡。**

　　自於世法不能了知者：所謂雖有生老及死，數數死生，而諸有情於老死等上昇、出離不如實知。如菩薩地說應知。（陵本四十四卷十八頁3599）

寅四、由隨世轉義2　卯一、標

**又復如來，或時隨順世間而轉。**

卯二、釋2　辰一、於假說名

**謂阿死羅摩登祇等，依少事業以自存活；然諸世人，為彼假立大富、大財、大食名想。如彼世人假立名想，如來隨彼亦如是說。**

辰二、於實事名

**又如一事，於一國土假立名想；於餘國土，即於此事立餘名想。如來隨彼亦如是說。**

丑五、簡

**若懷怨諍而興怨諍，則不得名道理語者、真實語者、利益語者、隨世轉者。**

丑六、結

**由具如是四種因緣，是故當知如來無諍。**

子二、世尊自說

**又佛世尊自然觀察所應作義，雖無請問，而自宣揚現等覺法，能以稱當名句文身，施設、建立諸法差別，廣說如前攝異門分，如是當知，乃至說名平等開示。**

　　廣說如前攝異門分等者：攝異門分說有施設、安立、分別、開示、顯發、教、遍開示諸差別名，如彼一一別釋應知。（陵本八十三卷十二頁6311）

癸二、芽2　子一、出因緣2　丑一、標

**復次，一因、二緣，令後有芽當得生長。**

丑二、釋2　寅一、因

**謂五品行中，煩惱種子所隨逐識，說名為因。**

寅二、緣2　卯一、由識住

**與因相似四種識住，說名為緣。**

卯二、由喜貪

**又由喜貪滋潤其識，令於彼彼當受生處結生相續，感薩迦耶，亦名為緣。**

子二、辨種類2　丑一、舉不生3　寅一、因緣皆具

**此中有一，由四識住，攝受所依；**

　　由四識住攝受所依者：謂如經說：有四依取，以為所緣，令識安住。由是說言攝受所依。

**由喜貪故，於現法中，新新造集及以增長。彼於後時成阿羅漢，令識種子悉皆腐敗，一切有芽永不得生。**

寅二、緣闕喜貪

**又復有一，具一切縛，勤修正行，欣樂涅槃，遍於一切諸受生處起厭逆想。彼具縛故，種子不壞，識住和合；然於諸有起厭逆想，故無喜貪。彼由如是修正行故，於現法中堪般涅槃，其後有芽亦不得生。**

寅三、緣餘上貪

**又復有一，住於學地，得不還果，唯有非想非非想處諸行為餘，於有頂定具足安住。**

　　唯有非想非非想處諸行為餘者：謂已離下地乃至無所有處欲，未離非想非非想處欲，名為餘故。

**彼識種子猶未一切悉皆滅盡，然於識住能遍了知、能遍通達。彼由忘念增上力故，上地貪愛猶殘少分。是不還者，當來下地一切有芽不復更生。**

丑二、例生長

**與此相違，當知一切諸後有芽皆得生長。**

癸三、見大染2　子一、出二雜染2　丑一、標列

**復次，雜染有二。一、見雜染，二、餘煩惱雜染。**

丑二、隨釋2　寅一、見雜染

**見雜染者，謂於諸行計我、我所邪執而轉薩迦耶見。由此見故，或執諸行以為實我，或執諸行為實我所，復有所餘此為根本諸外見趣。**

　　復有所餘等者：外道，薩迦耶見以為根本，有六十二諸惡見趣。如前已廣分別應知。（陵本八十七卷二頁6558）此望根本薩迦耶見，故名為餘。

寅二、餘煩惱雜染

**其餘貪等所有煩惱，當知是名第二雜染。**

子二、校量勝劣4　丑一、標

**又見雜染得解脫時，亦能於餘畢竟解脫；非餘雜染得解脫時，即能解脫諸見雜染。**

丑二、徵

**所以者何？**

丑三、釋2　寅一、由有退還2　卯一、無餘雜染

**由生此者，依世間道，乃至能離無所有處所有貪欲，於諸下地其餘煩惱心得解脫，而未能脫薩迦耶見。**

　　由生此者者：謂生此世間補特伽羅應知。

卯二、有見雜染

**由此見故，於下上地所有諸行和雜自體不觀差別，總計為我，或計我所。由此因緣，雖昇有頂，而復退還。**

寅二、由無退還

**若於如是一切自體遍知為苦，由出世道，先斷一切薩迦耶見，後能永斷所餘煩惱。由此因緣，無復退轉。**

丑四、結

**是故當知，唯見雜染是大雜染。**

癸四、一趣3　子一、標

**復次，應知由三種相，道名一趣。**

子二、釋

**謂於異生地，以五行相，觀察諸行五處差別。即此觀察，於二時中修治令淨，謂於行向學地及無學地。**

子三、廣

**云何名為五種行相，觀察諸行？一者、觀察諸行自性；二者、觀察諸行因緣；三者、觀察雜染因緣；四者、觀察清淨因緣；五者、觀察清淨。**

　　由三種相道名一趣等者：謂於異生地、行向學地及無學地觀察諸行，有未清淨、清淨、善清淨別，名由三相。依世間道及出世道觀察諸行，無二無別，說名一趣。

癸五、學3　子一、標

**復次，應知於異生位，先於五處得善巧已，後於學位，即於如是五種處所，更以五種差別行相審諦觀察，能令獲得速疾通慧。**

子二、徵

**何等名為五種行相？**

子三、列

**謂觀察諸行，諸行因緣、雜染因緣、清淨因緣，滅寂靜故；趣向清淨道出離故；諸行種種眾多性故；各自種子所生起故；各待餘緣所生起故。**

癸六、四怖2　子一、出怖因緣4　丑一、標

**復次，應知由四因緣，於二處所發生恐怖，能為障礙。**

　　於二處所發生恐怖者：此二處所，謂滅、道諦。成唯識說：滅道是彼怖畏處故。（成唯識論六卷十四頁31,33a）

丑二、徵

**何等為四？**

丑三、列

**一者、若於此位生起，二者、若依此法生起，三者、若彼如是生起，四者、若彼行相生起。**

丑四、釋4　寅一、位生起

**位生起者，謂於非聖位中生起，於諸聖諦未得善巧。又此非聖，於五處所亦未善巧。**

　　於五處所亦未善巧者：此五處所，謂如前說觀察諸行五處差別應知。

寅二、依生起

**依生起者，謂於諸行起邪行相，計我、我所薩迦耶見為依生起。**

寅三、如是生起

**如是生起者，謂由二種諸行變壞差別生起。一、由異緣所變壞故；二、由自心起邪分別而變壞故。**

寅四、行相生起2　卯一、辨依處2　辰一、於諸行

**行相生起者，謂於所愛，慮恐未來當變壞故，生恐怖行相；於正變壞，生損惱行相；即於所愛已變壞中，欣彼重生，起顧戀行相。**

辰二、於涅槃

**又於涅槃，分別自體永變壞故，起怖畏行相。**

卯二、結能障

**如是行相差別轉時，於愛樂聖教及愛樂涅槃，能為障礙。**

子二、廣邪執轉

**又由二種門，於所緣境自所行處，我、我所執差別而轉。謂推求故，及領受故，即見及受。**

癸七、宿住念別3　子一、標

**復次，由三種相，善說法者、惡說法者，於等事中宿住隨念，當知染淨有其差別。**

子二、徵

**何等為三？**

子三、釋3　丑一、第一差別2　寅一、辨2　卯一、惡說法者

**謂惡說法者宿住隨念，於彼諸行自相、共相不如實知，便於諸行或全計常、或一分常、或計非常、或計無因。**

卯二、善說法者

**善說法者宿住隨念，如實知故，無邪分別。**

寅二、結

**是名第一二念差別。**

丑二、第二差別2　寅一、辨2　卯一、舉惡說法

**又惡說法者，隨依何定發宿住念，不能如實了知是苦，便生愛味；由愛味故，於過去行深生顧戀，於未來行深生欣樂，於現在行不能修行厭離欲滅。**

卯二、例善說法

**善說法者，當知一切與彼相違。**

寅二、結

**是名第二二念差別。**

丑三、第三差別2　寅一、辨差別2　卯一、辨2　辰一、惡說法者2　巳一、出四雜染4　午一、標

**又惡說法者，如是邪行，四種雜染所雜染故，能感後有。**

午二、徵

**何等名為四種雜染？**

午三、列

**一、業雜染，二、見、我慢纏雜染，三、愛纏雜染，四、彼隨眠雜染。**

午四、釋4　未一、業雜染

**若諸新業造作增長，若諸故業數數觸已而不變吐，是名業雜染。**

未二、見我慢纏雜染

**若於諸行邪分別起薩迦耶見，於他有情，以諸沙門、婆羅門等與己校量，謂自為勝、或等、或劣，是名見我慢纏雜染。**

未三、愛纏雜染

**於內、於外所起貪欲，於愛行中應知其相，是名愛纏雜染。**

未四、彼隨眠雜染

**於相續中，見、我慢、愛三品麤重常所隨逐，是名彼隨眠雜染。**

　　於愛行中應知其相者：攝異門分說：藏者，謂於內所攝自體中愛故。護者，謂於他相續中愛故。執者，謂於我所中愛故。（陵本八十四卷十六頁6401）如是行相，是名於內、於外所起貪欲。

巳二、總攝二類2　午一、略標二

**如是四種總攝為二，謂業、煩惱。**

午二、廣隨一3　未一、辨體性

**煩惱復二，纏及隨眠。**

未二、顯增上

**於諸行中先起邪執，後生貪著。由此二種增上力故，雖復有餘煩惱雜染，而但取此爾所煩惱。**

未三、辨品類2　申一、明所攝2　酉一、無明品

**於諸行中，不校量他，自起邪執，說名為見；校量於他，說名我慢。如是邪執是無明品。**

酉二、愛品

**由此為先，發起貪著，名為愛品。**

申二、結流轉

**由此二種根本煩惱，於生死中流轉不絕。**

辰二、善說法者2　巳一、能斷雜染

**若善說法毗奈耶中正修行者，能斷如是四種雜染，於現法中能般涅槃。**

巳二、能住涅槃

**又由此故，能住究竟圓滿涅槃。若不爾者，尚不能住彼分涅槃，何況究竟。**

卯二、結

**是名第三二念差別。**

寅二、廣染名3　卯一、標

**又於此中，見及我慢說名高視，愛說名煙。**

卯二、徵

**何以故？**

卯三、釋2　辰一、名高視

**於諸行中，為見、我慢所覆障者，不如實知其性弊劣諸行體相，於人天身及彼眾具謂為高勝，是故彼二說名高視。**

辰二、名煙

**愛猶如煙，令心擾亂，不得安隱，是故名煙。**

辛十、無厭攝2　壬一、頌標列

**復次，嗢柁南曰：**

**　無厭患無欲　無亂問記相　障希奇無因　毀純染俱後**

壬二、長行釋8　癸一、無厭無欲2　子一、出彼二類3　丑一、標

**有二信者，而非稱當信者所作。**

丑二、徵

**何等為二？**

丑三、釋2　寅一、在家

**一、在家信者，信有涅槃，及一切行是無常性，然於諸行不觀過患，不厭離住，不知出離而受用之。**

寅二、出家

**二、捨離家法趣於非家有淨信者，彼於涅槃不能安住猛利樂欲，不用此欲為所依止，常勤修習所有善法，於現法中不般涅槃。**

子二、例此相違

**與此相違，應知稱當信者所作。**

癸二、無亂問記2　子一、總標二種

**復次，於內法中，略有二種具聰明者。**

　　略有二種具聰明者：謂於諸行生滅，及於修習梵行，能正記別，不增不減，是名二種具聰明者。如下釋義，易可了知。

**若有淨信、或諸外道來請問時，能無亂記。**

子二、別釋其相2　丑一、於有淨信來請問時3　寅一、標安立相

**謂依中道，於諸行中問生滅時，不增有情，不減實事，唯於諸行安立生滅，不亂而記。**

寅二、釋離二邊2　卯一、出邊執

**若立有情有生有滅，是名一邊，謂增益邊。若立生滅都無所有，是第二邊，謂損減邊。**

卯二、明遠離

**唯於諸行安立生滅，是名中道，遠離二邊。**

寅三、結善記別

**是故若能如是記別，為善記別，如來所讚。**

丑二、於諸外道來請問時3　寅一、標記別相

**或復有言：何因緣故，乃於沙門喬答摩所修習梵行？若得此問，應如前說，遠離增益、損減二邊，依中道記，名不亂記。**

寅二、釋離二邊2　卯一、出邊執

**若謂有情修習染淨，是名一邊，謂增益邊。若謂一切都無修習，是第二邊，謂損減邊。**

卯二、明遠離

**若為諸行厭離欲滅而修習者，是名中道，遠離二邊。**

寅三、結名善記

**是故此記名不亂記，名為善記，當知此記諸佛所讚。**

癸三、相2　子一、總標二法

**復次，法有二種。一者、有為，二者、無為。**

子二、別釋其相2　丑一、舉有為2　寅一、明施設

**此中有為，是無常性，三有為相施設可得。一、生，二、滅，三、住異性。**

寅二、辨安立2　卯一、標列

**如是三相，依二種行流轉安立。一、依生身展轉流轉，二、依剎那展轉流轉。**

卯二、隨釋2　辰一、依初流轉

**依初流轉者，謂於彼彼有情眾同分中，初生名生，終沒名滅，於二中間嬰孩等位立住異性，乃至壽住說名為住，諸位後後轉變差別名住異性。**

辰二、依後流轉2　巳一、出三相

**依後流轉者，謂彼諸行，剎那剎那新新而生說名為生，生剎那後不住名滅，唯生剎那住故名住。**

巳二、釋異性2　午一、顯差別2　未一、標列

**異性有二。一、異性異性，二、轉變異性。**

未二、隨釋2　申一、異性異性

**異性異性者，謂諸行相似相續而轉。**

申二、轉變異性

**轉變異性者，謂不相似相續而轉。**

午二、結施設

**非此異性離住相外別體可得，是故二種總攝為一，施設一相。**

丑二、例無為

**與此相違，應知常住無為三相。**

癸四、障2　子一、有障2　丑一、標

**復次，應知修集涅槃資糧，略有三障。**

丑二、列

**一者、依廣事業財寶具足，多行放逸；二者、無善知識方便曉喻；三者、未聞正法、未得正法，忽遇死緣，非時夭沒。**

子二、無障2　丑一、例前相違

**與此相違，當知無障亦有三種。**

丑二、廣其差別3　寅一、無死緣障2　卯一、標列二相

**又諸聖者將欲終時，略有二種聖者之相。謂臨終時，諸根澄淨，蒙佛所記。**

　　諸根澄淨者：此中諸根，謂五善根，信為最初，慧為其後。得四證淨，能正攝受澄淨性故，是名澄淨。

卯二、釋蒙佛記

**由三種相，佛為過世一切聖者記別聖性。**

　　由三種相等者：顯揚論說：又三種果由三因故，如來記別。一、證淨記別；謂預流果，由得見道，四證淨故。二、喜處記別；謂一來果，將得根本定，已受少喜故。三、隨念記別；謂不還果，已得根本定，現見諸天眾，與梵眾等共興言論，隨念所求自乘功德未圓滿故。（顯揚論二十卷二頁31,578c）此應準釋。

**種性滿故，但記物類。**

　　種性滿故但記物類者：謂阿羅漢修果滿故，名種性滿。住有餘依涅槃界中，有能發趣阿耨多羅三藐三菩提者，要增壽行，方能成辦。世尊多分依此，密意說言：物類善男子，若有善修四神足已，能住一劫，或餘一劫。餘如有餘依及無餘依地決擇中說應知。（陵本八十卷二十三頁6154）

寅二、無方便障

**我已了知法及隨法者，法謂正見前行聖道；言隨法者，謂依彼法聽聞他音、如理作意。**

寅三、無依處障

**又我未曾惱亂正法所依處者，謂為此義如來告命，及為此義有所宣說，乃至為令諸漏永盡。彼由此故，已得盡漏。**

癸五、希奇2　子一、總標

**復次，諸佛如來略有二種甚希奇法，謂未信者令信，已信者令增長，速於聖教令得悟入。**

子二、別釋2　丑一、辨二種2　寅一、未信令信

**謂大師相，或法教相，或已證得第一得相，普於十方美妙聲稱、廣大讚頌無不遍滿。**

寅二、信令增長2　卯一、標說差別

**又能除遣說無因論及惡因論，攝受一切說正因論。**

卯二、釋其所以2　辰一、明彼失

**所以者何？說無因論及惡因論，尚非欲往人天善趣及樂解脫諸聰慧者勝解依處，況是其餘當所趣入。**

辰二、翻相違

**說正因論，當知其相與彼相違。**

丑二、釋法句3　寅一、大師相

**大師相者，謂薄伽梵，是真如來應正等覺，乃至世尊。廣釋如前攝異門分。**

　　廣釋如前攝異門分者：攝異門分廣釋如來諸差別名應知。（陵本八十三卷十八頁6333）

寅二、法教相

**法教相者，謂說正法初中後善，乃至廣說。當知亦如攝異門分。**

　　當知亦如攝異門分者：攝異門分廣釋善說差別應知。（陵本八十三卷十二頁6312）

寅三、證得第一得相2　卯一、標指

**證得第一得**[^2]**相者，謂於一切此世、他世自然通達，現等正覺，乃至廣說。**

卯二、釋名5　辰一、此世他世2　巳一、第一義

**此中欲界說名此世，色無色界名為他世。**

巳二、第二義

**現在、過去二世別故，當知是名第二差別。**

辰二、自然

**不由師故，說名自然。**

辰三、作證

**六種通慧現所得故，名為作證。**

　　六種通慧等者：菩薩地說：諸佛六種神通威力。一者、神境智作證通，二者、隨念宿住智作證通，三者、天耳智作證通，四者、見死生智作證通，五者、知心差別智作證通，六者、漏盡智作證通。（陵本三十七卷一頁3019）如彼別釋應知。

辰四、圓滿

**於諸有情最第一故，說名圓滿。**

辰五、開示

**此第一性自然知故，顯示他故，說名開示。**

癸六、無因2　子一、出彼執2　丑一、總標

**復次，由二種相，無因論者，於諸行中執無因轉。**

丑二、別辨2　寅一、由不證得諸行生滅

**謂於諸行生起因緣、滅盡因緣不了知故。由此生故，彼諸行生；由此滅故，彼諸行滅；於此二事不能證得。**

寅二、由不證得諸行性相

**又不證得諸行性相，起如是見，立如是論：有者定有，無者定無；無不可生，有不可滅。**

子二、顯彼失2　丑一、出違現量

**即此論者，於三位中現可證得諸行生滅，一切世間共所了達麤淺現量，毀謗違逆。**

　　於三位中者：謂受生位、生已位及受俱位，是名三位。如下釋義，易可了知。

丑二、釋其所以3　寅一、於受生位

**何以故？現見彼彼若剎帝利、或婆羅門、吠舍等家，所有男女和合因緣，或過八月、或九月已，便生男女。**

寅二、於生已位

**如是生已，或有一類，當於爾時壽盡中夭；復有一類，乃至住壽存活支持。**

寅三、於受俱位

**或苦、或樂、或非苦樂受位差別心諸心法，皆是新新，而非古古。**

癸七、毀2　子一、標列二種

**復次，略有二種自讚毀他。謂唯語言及說法正行。**

　　說法正行者：十法行中，開演法行，是名說法正行。為悲愍他，令獲義利故。

子二、別釋其相2　丑一、由唯語言

**若唯語言，而自稱讚毀訾他者，彼但由於非善士法纏擾其心，是名自毀，非勝賢善。**

丑二、由說正法2　寅一、標

**若由說法行正行者，雖無讚毀，而是真實自讚毀他。**

寅二、廣2　卯一、標能壞滅

**又諸如來宣說正法，速能壞滅二種無智。**

卯二、釋二無智2　辰一、約加行辨

**謂聞不正法，生勝解等長時積習堅固無智，及非久習近生無智。**

辰二、約俱生辨

**復由俱生不能了知往善趣道，亦不了知能往現法涅槃道故。**

癸八、純染俱2　子一、總標蘊義

**復次，當知十一種相總攝諸行，立為行聚。應知聚義是其蘊義。**

　　十一種相總攝諸行者：謂若過去、若未來、若現在、若內、若外、若麤、若細、若劣、若妙、若遠、若近，此十一義總攝諸行。如前五識身相應地意地決擇中，已廣分別應知。（陵本五十六卷四頁4492）

子二、釋蘊差別3　丑一、純雜染

**又由一向雜染因緣增上力故，建立取蘊。當知取蘊唯是有漏。**

丑二、通染淨

**又由雜染清淨因緣二增上力，建立總蘊。當知此蘊通漏無漏。**

丑三、能起惑

**又由三相，於諸行中煩惱生起。謂所依故、所緣故、助伴故。**

辛十一、少欲住攝2　壬一、頌標列

**復次，嗢柁南曰：**

**　少欲自性等記三　似正法疑癡處所**

**　不記變壞大師記　三見滿外愚相等**

壬二、長行釋10　癸一、少欲2　子一、出由三相

**由三種相，如來心入少欲住中。一、由爾時化事究竟，為欲安住現法樂住；二、由弟子於正行門深可厭薄；三、為化導常樂營為、多事多業所化有情。**

子二、指說因緣

**又如前說如來入於寂靜天住一切因緣，當知此中亦復如是。**

　　又如前說如來入於寂靜天住等者：前說：由八因緣，如來入於寂靜天住。如彼別釋應知。（陵本八十六卷二十一頁6544）

癸二、自性等4　子一、三所化性

**復次，諸所化者，略有三種所調伏性。一、愚癡放逸性，二、極下劣心性，三、能修正行性。**

子二、四敬依處

**復次，由四種相，於四處所生恭敬住，速證無上。一、於所應得生猛利樂欲故；二、於得方便法隨法行生猛利愛樂故；三、於大師所生猛利愛敬故；四、於所說法生猛利淨信故。**

子三、三種無上3　丑一、標列

**復次，有三種無上。謂妙智無上、正行無上、解脫無上。**

丑二、隨釋3　寅一、妙智無上

**妙智無上者，謂盡智、無生智、無學正見智。**

寅二、正行無上

**正行無上者，謂樂速通行。**

寅三、解脫無上

**解脫無上者，謂不動心解脫。當知此中，總說智斷現法樂住。**

丑三、料簡2　寅一、簡有學三種

**有學妙智、正行、解脫，不名無上，猶有上故。**

寅二、釋樂速通行

**當知一切阿羅漢行，皆得名為樂速通行，一切麤重永滅故，一切所作已辦故。**

子四、二時遍知及證漏盡2　丑一、由四相2　寅一、標

**復次，依菩提分擇諸行故，於二時中，由四種相，如實遍知薩迦耶見；即於二時，無間證得諸漏永盡。**

寅二、釋2　卯一、二時

**云何二時？一、在異生地，二、在見地。**

卯二、四相3　辰一、徵

**云何由四種相？**

辰二、列

**一、由自性故；二、由處所故；三、由等起故；四、由果故。**

辰三、釋4　巳一、自性故

**自性故者，謂諸行自性薩迦耶見，及五種行，彼計為我、或為我所。**

　　及五種行者：色等五蘊名五種行應知。

巳二、處所故

**處所故者，謂所緣境。**

巳三、等起故3　午一、出體性

**等起故者，謂見取所攝，無明觸生受為緣愛。**

午二、廣緣起

**此復有五緣起次第。謂界種種性為緣，生觸種種性；觸種種性為緣，生受種種性；受種種性為緣，生愛種種性；愛種種性為緣，生取種種性。**

午三、顯無常

**夫緣生者，體必無常。**

巳四、由果故3　午一、標列

**由果故者，謂於三時，薩迦耶見能為障礙。一、依無我諦察法忍時，二、現觀時，三、得阿羅漢時。**

午二、隨釋3　未一、依無我諦察法忍時2　申一、有惑有疑

**此中一時，由彼隨眠薩迦耶見增上力故，有惑有疑。由多修習諦察法忍為因緣故，雖於疑惑少能除遣，然於修習諦現觀時，由意樂故，恐於涅槃我當無有。**

申二、起邪分別

**由此隨眠薩迦耶見增上力故，於諸行中起邪分別，謂我當斷、當壞、當無，便於涅槃發生斷見及無有見。由此因緣，於般涅槃其心退還，不樂趣入。**

未二、現觀時

**彼於異時，雖從此過淨修其心，又於聖諦已得現觀**[^3]**，然謂我能證諦現觀**[^4]**。彼於此慢，由隨眠故，仍未能離。**

未三、得阿羅漢時

**又時時間由忘念故，觀我起慢，因此慢纏差別而轉，謂我為勝、或等、或劣。**

午三、料簡

**前兩位中，由隨眠力能作障礙；於第三位，由習氣力能作障礙。**

丑二、由三緣2　寅一、略標列

**又由三緣，諸行生長。一、由宿世業、煩惱力，二、由願力，三、由現在眾因緣力。**

寅二、顯知斷

**於異生地能遍知故，於見地中，無間能得見道所斷諸漏永盡；於見地中能遍知故，次斷餘結，得阿羅漢，無間證得諸漏永盡。**

癸三、記三3　子一、記諸行2　丑一、如理記4　寅一、標

**復次，由五種相，於諸行中如理問記。**

寅二、徵

**何等為五？**

寅三、列

**一、自性故；二、流轉、還滅根本故；三、還滅故；四、流轉故；五、流轉、還滅方便故。**

寅四、釋5　卯一、自性故

**自性故者，當知色等五種自性。**

卯二、流轉還滅根本故2　辰一、出體性

**流轉、還滅根本故者，謂欲。**

辰二、別釋相2　巳一、還滅根本

**由善法欲，乃至能得諸漏永盡，是故此欲名還滅根本。**

巳二、流轉根本

**若由是欲，願我當得人中下類，乃至當生梵眾天等眾同分中。由於此心親近、修習、多修習故，得生於彼，是故此欲名流轉根本。**

卯三、還滅故3　辰一、出體性

**還滅故者，於諸行中，唯欲貪取得斷滅故。**

辰二、遮異說2　巳一、遮即諸行

**若即諸行是取性者，應不可滅，以阿羅漢猶有諸行現可得故。**

巳二、遮異諸行

**若異諸行有取性者，應是無為；無為故常，亦不可滅。**

辰三、結行攝

**是故取性，但是諸行一分所攝。即此一分已得斷滅，畢竟不行，故可還滅。**

卯四、流轉故2　辰一、標列

**流轉故者，復有三種。一、後有因故；二、品類別故；三、現在因故。**

辰二、隨釋3　巳一、後有因

**後有因者，謂如有一願樂當來，造作諸業。彼作是念：願我來世當成此行。由是因緣，能引後有諸行生因，不引現在；彼於現在不能引故，施設諸行唯有二種。**

　　施設諸行唯有二種者：前說：又由三緣，諸行生長。一、由宿世業、煩惱力，二、由願力，三、由現在眾因緣力。今簡現在，故說唯二，謂業及願應知。

巳二、品類別

**品類別者，謂十一種諸行品類。如前應知。**

　　十一種諸行品類等者：謂過去等十一義，是名諸行品類。如前決擇分中，已廣分別應知。（陵本五十六卷四頁4492）

巳三、現在因

**現在因者，謂所造色因四大種，受等心法以觸為緣，所有諸識名色為緣。**

卯五、流轉還滅方便2　辰一、約雜染清淨辨2　巳一、流轉方便

**流轉方便者，謂薩迦耶見為所依故。於諸行中，發生我慢及諸愛味我、我所見。**

巳二、還滅方便

**還滅方便者，謂於諸行遠離我慢，及見過患并彼出離，無我、我所。**

辰二、約所治能治辨2　巳一、流轉方便

**又流轉方便者，謂無明愛品。隨其所應，當知其相。**

巳二、還滅方便

**還滅方便者，謂彼對治。**

丑二、不如理記2　寅一、標由二緣

**又由二緣，諸不聰慧聲聞弟子越大師教，墮惡見中，或起言說。**

寅二、釋其差別

**何等二緣？一、愚世俗諦，二、愚勝義諦。由此愚故，違越一向世俗諦理，及違越一向勝義諦理，於行流轉不正思惟。**

子二、記三處3　丑一、總標

**復次，於三種處，唯諸聖者隨其所樂能如實記，非諸異生，除從他聞。**

　　於三種處者：謂諸行中我、我所見及二種慢，名三種處。如下釋義可知。

丑二、別釋2　寅一、記差別

**謂諸行中我、我所見，我非如實，若彼為依有我慢轉。**

　　若彼為依有我慢轉者：此說執著現行我慢。此以我、我所見為依而得轉故。

**彼雖已斷，而此我慢一切未斷。若無起依，我慢不斷，如故現行。**

　　彼雖已斷等者：此說率爾現行我慢。我、我所見雖已永斷，而此我慢隨眠與纏一切未斷。如諸聖者，薩迦耶見已永斷故，不與執著現行我慢作所依止，然有習氣常所隨逐，於失念時率爾現行，我慢如故現行。如下釋義，此可了知。

寅二、廣我慢2　卯一、標列二種

**當知此中二種我慢。一、於諸行執著現行，二、由失念率爾現行。**

卯二、隨釋差別2　辰一、執著現行我慢

**此中執著現行我慢，聖者已斷，不復現行。**

辰二、失念現行我慢2　巳一、標

**第二我慢由隨眠故，薩迦耶見雖復永斷，以於聖道未善修故，猶起現行。**

巳二、釋

**薩迦耶見唯有習氣常所隨逐，於失念時，能與我慢作所依止，令暫現行。是故此慢亦名未斷，亦得現行。**

丑三、料簡2　寅一、我慢現不現行2　卯一、聖者2　辰一、思惟諸行

**又諸聖者，若於諸行思惟自相，尚令我慢不復現行，況觀共相。**

辰二、思惟假法2　巳一、不現行

**若於假法作意思惟，住正念者，亦令我慢不得現行。**

巳二、暫現行

**若於假法作意思惟，不住正念，爾時我慢暫得現行。**

卯二、異生

**若諸異生，雖於諸行思惟共相，尚為我慢亂心相續，況住餘位。**

　　況住餘位者：此說餘位，謂於諸行思惟自相應知。

寅二、見慢斷及未斷2　卯一、見

**又薩迦耶見，聖相續中，隨眠與纏皆已斷盡；於學位中，習氣隨逐，未能永斷。**

卯二、慢3　辰一、總標未斷

**若諸我慢，隨眠與纏皆未能斷。**

辰二、別顯纏攝

**又計我欲者，當知即是我慢纏攝。何以故？由失念故，於欲、於定為諸愛味所漂淪者，依此欲門，諸我慢纏數數現起。**

　　又計我欲等者：此顯於學位中，由薩迦耶見習氣隨逐，計我為勝、或等、或劣，名計我欲，如前已說。又時時間，由忘念故，觀我起慢，因此慢纏差別而轉，其義應知。

辰三、未斷異名4　巳一、未斷

**言未斷者，由隨眠故。**

巳二、未遍知

**未遍知者，由彼纏故，彼於爾時有忘念故。**

巳三、未滅

**言未滅者，雖於此纏暫得遠離，尋復現行。**

巳四、未吐

**言未吐者，由彼隨眠未永拔故。**

子三、記慰問2　丑一、辨二種2　寅一、標列

**復次，同梵行者，於餘同梵行所，略有二種慰問。一、問病苦，二、問安樂。**

寅二、隨釋2　卯一、問病苦攝2　辰一、寧可忍不

**問病苦者，如問彼言所受疹疾寧可忍不者，謂問：氣息無擁滯乎？**

辰二、得支持不

**得支持不者，謂問：苦受不至增乎？非無間乎？非不愛觸之所觸乎？非違慮乎？非笮身乎？或被笮者得除釋乎？**

　　非笮身乎者：前問心苦，此問身苦。苦受逼切迫迮於身，是名笮身。

卯二、問安樂攝4　辰一、少病不

**問安樂者，謂如有一，隨所問言少病不者，此問：不為嬰疹惱耶？**

辰二、少惱不

**少惱不者，此問：不為外諸災橫所侵逼耶？**

辰三、起居輕利不

**起居輕利不者，此問：夜寐得安善耶？所進飲食易消化耶？**

辰四、有歡樂不2　巳一、釋

**有歡樂不者，此問：得住無罪觸耶？**

巳二、指

**如是等類差別言詞，如聲聞地於所飲食知量中釋。**

　　如是等類差別言詞等者：聲聞地說：若受飲食，為除饑渴、為攝梵行、為斷故受、為令新受當不更生、為當存養力樂無罪安隱而住，如是習近無罪無染所有存養，而自存活。（陵本二十三卷十五頁1989）決擇分中，釋此義云：舊受者，饑所起。苦受者，食所起。撫育者，增梵行故。力者，能害所治故。樂者，現法樂住故。無罪者，淨福田故。安隱住者，煩惱苦斷能作證故。（陵本七十卷五頁5464）由是此說：如是等類差別言詞。

丑二、攝四位

**當知此問，在四位中。一、內逼惱分，二、外逼惱分，三、住於夜分，四、住於晝分。**

癸四、似正法4　子一、出彼見2　丑一、標說非

**復次，若有說言：諸阿羅漢於現法中，於食、物務、蘊、界、處等，若順不順不如實知，言阿羅漢不順。不順是不如理虛妄分別，非阿羅漢現法不順。**

　　於食物務等者：食謂飲食。餘所作事，說名物務。諸佛言教，或蘊相應、或界相應、或處相應、或緣起相應，如是等類，是名蘊、界、處等。於彼彼事，理無相違，說名為順；理有相違，說名不順。

丑二、顯自義

**所以者何？彼於食、物務、蘊、界、處等現可見故。由此因緣，諸阿羅漢於其滅後不順諸行，不了執著。是故世尊言阿羅漢是不順者，定是密語。**

　　於其滅後不順諸行等者：謂於滅後，不能如理分別諸行，是故於彼不如實知，而生執著。由是世尊言阿羅漢不順。此不順言非謂現法，故是密語。

子二、斥四法

**當知此是似正法見。**

子三、明彼斷3　丑一、斷所為2　寅一、為哀愍他

**由二種義勢力為緣，諸同梵行、或大聲聞，為欲斷滅如是所生似正法見，極作功用，勿令彼人或自陳說、或示於他，由是因緣，墮極下趣。**

寅二、為護聖教

**或由愛敬如來聖教，勿因如是似正法見，令佛聖教速疾隱滅。**

　　由二種義者：謂如下說，勿墮惡趣、勿壞聖教，名由二義應知。

丑二、斷所因2　寅一、出二因緣

**復有二因，能生如是似正法見。一者、於內薩迦耶見未能永斷；二者、依此妄計流轉、還滅士夫。**

寅二、明二對治2　卯一、略標列

**為斷如是二種因故，說二正法以為對治。謂於諸行，次第宣說無常、無我；於四轉**[^5]**中，推求流轉、還滅士夫都不可得。**

　　於四轉中者：謂如下說，若有為、若無為、若非有為非無為、若非無為非有為，是名四轉應知。

卯二、隨難釋

**謂依有為、或依無為，聲聞、獨覺、佛世尊我說名如來。當知此我二種假立，有餘依中假立有為，無餘依中假立無為。若依勝義，非有為非無為，亦非無為非有為。**

丑三、斷勝利3　寅一、標永斷

**由說如是正法教故，於六種相覺悟生時，當知永斷似正法見。**

寅二、別釋相

**謂阿羅漢，於依所攝滅壞法故，覺悟無常；於現法中，為老病等眾苦器故，覺悟是苦；於任運滅斷界、離界及與滅界，覺悟為滅、寂靜、清涼及與永沒。**

　　覺悟為滅寂靜清涼及與永沒者：諸有漏識，於現法中畢竟滅盡，是名為滅。諸無漏識，隨其次第，有學解脫，名為寂靜；無學解脫，名為清涼。餘依永滅，是名永沒。如是四相及無常、苦，總有六相應知。

寅三、釋前非

**若具如是正覺悟者，是阿羅漢，邪增上慢俱行妄想尚不得有，況可如是於其滅後，若順不順戲論執著。**

子四、斥未斷2　丑一、標二過患

**當知未斷薩迦耶見，有二過患。一、於能害有苦諸行，執我、我所，由此因緣，能感流轉生死大苦。二、於現法能礙無上聖慧命根。**

丑二、喻釋後一3　寅一、舉喻

**譬如有人，自知無力能害怨家，恐彼為害，先相親附，以如意事現承奉之。時彼怨家如**[^6]**親附已，便害其命。**

寅二、合法

**愚夫異生亦復如是，恐似怨家薩迦耶見當為苦害，便起愛縛，以可意行而現承奉。**

寅三、結名

**如是愚癡異生之類，於能為害薩迦耶見，唯見功德，不見過失，殷勤**[^7]**親附；既親附已，由未得退，說名損害聖慧命根。**

癸五、疑癡處所2　子一、出二種3　丑一、標

**復次，諸外道輩，於內法律二種處所疑惑愚癡。**

丑二、徵

**何等為二？**

丑三、列2　寅一、於有無見

**謂佛世尊誹毀有見及無有見，而於弟子終歿之後，記一有生、記一無生。**

寅二、於常住我

**又說勝義常住之我，現法、當來都不可得，世有三師而現可得。一、常論者，二、斷論者，三者、如來。**

　　謂佛世尊誹毀有見等者：如下處擇攝說：薩迦耶見為所依止，於諸行中發起常見，名為有見。發起斷見，名無有見。（陵本八十九卷九頁6744）此中義顯，若佛世尊誹毀有見，便不應記弟子有生；誹毀無見，便不應記弟子無生。是故諸外道輩，於此處所疑惑愚癡。又復世有三師而現可得，唯如來說勝義常住之我，現法、當來都不可得。是故諸外道輩，於此處所亦起疑惑愚癡。

子二、顯因斷2　丑一、指如前說

**此疑癡者有二種因，當知如前似正法見。二種法教能斷此因，亦如前說。**

　　此疑癡者有二種因等者：謂如前說：一者、於內薩迦耶見未能永斷；二者、依此妄計流轉、還滅士夫。為斷如是二種因故，說二正法以為對治。謂於諸行，次第宣說無常、無我。此應準知。

丑二、廣無我教2　寅一、難入難了2　卯一、標列因緣

**由二因緣，即此所說無我法性，彼諸外道難入難了，謂此自性難了知故。**

　　由二因緣等者：無我法性難可悟入，體甚深故，是名第一因緣。又彼外道難可了知，由非微妙審諦聰明智者不能證故，是名第二因緣。前約法性建立，後約補特伽羅建立。如下釋義，應可了知。

**雖此相貌易可了知，然其相貌不相似故。**

　　雖此相貌易可了知等者：如言取義，說名相貌，此易可知。然不稱實，名不相似。

卯二、別釋其相2　辰一、釋難入2　巳一、總標

**當知此中，無虛誑義、自所證義是不共義，故彼自性難可悟入。**

巳二、別辨3　午一、無虛誑義

**即此自性，體是甚深，似甚深現，是故說名無虛誑義。**

午二、自所證義

**又此自性，於內難見，從他言音亦難覺了，是故說名自所證義。**

午三、是不共義

**又此自性，非尋思者之所尋思，非度量者所行境界，是故說名是不共義。**

辰二、釋難了2　巳一、顯內證

**又即此法，微妙審諦聰明智者內所證故，說名難了。**

巳二、指差別

**此等差別，當知如前攝異門分。**

　　此等差別等者：攝異門分說：微細者，能入真實甚深義故。言審悉者，具能證入一切義故。言聰明者，謂與引發慧相應故。言叡哲者，謂與俱生慧相應故。或復翻此。乃至廣說。（陵本八十三卷六頁6292）今此中說微妙審諦聰明智者，文別義同，故指彼釋。

寅二、智相差別3　卯一、標列

**由二種相，一切如來所說義智皆應了知。何等為二？一者、教智，二者、證智。**

卯二、隨釋2　辰一、教智

**教智者，謂諸異生聞思修所成慧。**

辰二、證智

**證智者，謂學無學慧及後所得諸世間慧。**

卯三、料簡3　辰一、異生

**此中異生，非於一切佛所說義皆能了知，亦非於慢覺察是慢，又未能斷。**

辰二、有學

**若諸有學，非於我見一切義中皆不了知，又能於慢覺察是慢，而未能斷。**

辰三、無學

**若諸無學，能作一切。**

癸六、不記2　子一、明不應記2　丑一、標於二種

**復次，諸佛如來，於世俗諦及勝義諦皆如實知，正觀於彼二種道理，不應記別。**

丑二、為遮無義

**若記別者，能引無義，故不記別，亦不執著。謂於滅後若有、若無、亦有亦無、非有非無。**

子二、斥餘有記

**若於如來如是智見為先不記謂無知者，當知自顯妄見俱行無智之性。**

癸七、變壞3　子一、標二種

**復次，應知略有二種變壞。**

子二、釋彼相2　丑一、諸行衰老變壞

**一者、諸行衰老變壞。謂如有一，年百二十，其形衰邁。由是因緣，名身老病。**

丑二、心憂變壞

**二者、心憂變壞。由是因緣，名心老病。**

子三、簡差別2　丑一、辨2　寅一、約所欲辨

**第一變壞，若愚、若智，皆於其中不隨所欲。第二變壞，智者於中能隨所欲，非諸愚者。**

寅二、約所隨辨

**又諸愚夫若身老病，當知其心定隨老病；其有智者身雖老病，而心自在，不隨老病。**

丑二、結

**是名此中愚智差別。**

癸八、大師記2　子一、標於諸取斷遍知論2　丑一、辨行相3　寅一、善取法善思惟

**復次，善取法者，由聞思故。善思惟者，由修慧故。**

寅二、善顯了善通達

**善顯了者，如所有性故。善通達者，盡所有性故。**

寅三、正請問善記

**由二種相，諸聖弟子能正請問，大師善記。**

丑二、出依處

**謂於諸取斷遍知論。**

子二、列釋二種善問記相3　丑一、徵

**何等為二？**

丑二、列

**一者、於此諸取斷遍知論，二者、為此諸取斷遍知論。**

丑三、釋2　寅一、明不共

**當知此中，於一切取**[^8]**斷遍知論，所謂如來。**

　　所謂如來者：謂唯如來能受施設諸取斷遍知論，簡非外道，故作是說。謂外道師，於一切取雖同宣說斷遍知論，而於諸取不能施設正斷遍知。由彼本契出家捨欲，故於欲取立斷遍知，非於自見、自戒、我語。若有與他諸餘沙門、婆羅門等，見不同分，戒禁同分，彼於見取亦能隨分立斷遍知，非於戒禁、我語二取。若有戒禁亦不同分，於戒禁取亦能隨分立斷遍知。其我語取，於一切時，一切外道悉皆共有，是故外道於自、於他我語取中，皆不施設斷遍知論。又彼雖能分捨諸取，而於當來還復能取，未永斷故。如是外道，於諸取中未全斷故、未永斷故，不得究竟。內法大師，當知一切與上相違。如菩提分法擇攝中說應知。（陵本九十七卷三頁7259）

寅二、顯隨觀2　卯一、總標

**又此諸取若未斷滅，隨觀彼有三種過患；若已斷滅，隨觀彼有三種功德。**

卯二、別釋2　辰一、舉過患3　巳一、第一過患

**一者、於諸行中所生諸取，行若變壞，便生愁等。應知是名第一過患，已得諸行變壞所作。**

巳二、第二過患2　午一、辨2　未一、起追求

**二者、於諸行中所生諸取，為得未得可意諸行，於追求時，廣行非一種種眾多差別不善。**

未二、住四苦

**由此追求行不善故，住四種苦。一、將現前，鄰近所起；二、正現前，現在所起；三、他逼迫增上所起；四、自雜染增上所起。**

午二、結

**應知是名第二過患。**

巳三、第三過患

**三者、即由如是惡不善法愛習為因，身壞死後往諸惡趣。應知是名第三過患。**

辰二、例功德

**與此相違，於諸取斷隨觀三種功德勝利，如應當知。**

癸九、三見滿3　子一、總標

**復次，當知略有三種聖者、三見圓滿，能超三苦。**

子二、別釋3　丑一、三種聖者

**云何名為三種聖者？一、正見具足，謂於無倒法無我忍，住異生位者。二、已見聖諦，已能趣入正性離生，已入現觀，已得至果，住有學位者。三、已得最後究竟第一阿羅漢果，住無學位者。**

丑二、三見圓滿3　寅一、徵

**云何名為三見圓滿？**

寅二、列

**一、初聖者隨順無漏、有漏見圓滿；二、未善淨無漏見圓滿；三、善清淨無漏見圓滿。**

寅三、配

**此三圓滿，依說三種補特伽羅，隨其次第，如前應知。**

　　隨其次第如前應知者：謂如前說異生、有學、無學次第應知。

丑三、超三種苦3　寅一、徵

**云何名為超三種苦？**

寅二、列

**謂初見圓滿，能超外道我見違諍所生眾苦；第二見圓滿，能超一切惡趣眾苦；第三見圓滿，能超一切後有眾苦。**

寅三、釋3　卯一、超違諍苦2　辰一、出彼苦2　巳一、徵

**此中云何名諸外道我見違諍所生眾苦？**

巳二、釋2　午一、由我見3　未一、總顯

**謂此正法毗奈耶外，所有世間種種異道，薩迦耶見以為根本，所生一切顛倒見趣，如是一切總稱我見。**

未二、別列5　申一、我論者見趣

**謂我論者，我論相應一切見趣。**

申二、一切常等論者見趣

**或一切常論者、或一分常論者、或無因論者、或邊無邊論者、或斷滅論者、或現法涅槃論者，彼論相應一切見趣。**

申三、有情論者見趣

**或有情論者，彼論相應一切見趣。謂諸邪見撥無一切化生有情，誹謗他世。**

申四、命論者見趣

**或命論者，彼論相應一切見趣。謂命論者計命即身，或異身等。**

申五、吉祥論者見趣

**或吉祥論者，彼論相應一切見趣。謂觀參羅、曆算、卜筮種種邪論，妄計誦呪、祠祀火等得所愛境，能生吉祥、能斷無義；又計覩相為祥不祥。**

未三、略攝

**彼復云何？謂二十句薩迦耶見為所依止，發起妄計前際、後際六十二種諸惡見趣，及起總謗一切邪見。**

午二、顯眾苦4　未一、徵

**云何違諍所生眾苦？**

未二、列

**謂彼展轉見、欲相違，互興諍論，發起種種心憂惱苦、深愛藏苦、互勝劣苦、堅執著苦。**

　　展轉見欲相違等者：聞所成地說：諍論者，謂或依諸欲所起，或依諸見所起。此說展轉見、欲相違，如彼釋相應知。（陵本十五卷四頁1289）

未三、釋4　申一、心憂惱苦

**當知此中，若他所勝，便生愁惱。是名初苦。**

申二、深愛藏苦

**若勝於他，遂作方便，令自見品轉復增盛，令他見品漸更隱昧。唯我見淨，非餘所見，執著邪見，深起愛藏。由此因緣，發生種種不正尋思，及起種種不寂靜意，損害其心。名第二苦。**

申三、互勝劣苦

**愛藏邪見增上力故，以他量己**[^9]**，謂己**[^10]**為勝、或等、或劣；因自高舉，陵懱於他。是名第三互勝劣苦。**

申四、堅執著苦

**彼依此故，追求利養，即為追求苦之所觸。凡有所作，皆為惱亂詰責他論，及為自論免脫他難。是名第四堅執著苦。**

未四、結

**如是四種，名見違諍所生眾苦。**

辰二、明超越3　巳一、標

**內法異生安住上品無我勝解，當知已斷如是眾苦。**

巳二、徵

**所以者何？**

巳三、釋

**彼於當來，由意樂故，於如是等諸惡見趣堪能除遣。是故若住初見圓滿，能超初苦。**

卯二、超惡趣苦2　辰一、明現觀

**又即依此初見圓滿，親近、修習、極多修習，於內諸行發生法智，於不現見發生類智。總攝為一聚，以不緣他智而入現觀。**

　　總攝為一聚等者：謂不分別欲、色、無色諸行，或是現見、或非現見，是名總攝一聚。五識身相應地意地決擇中說：修觀行者，以阿賴耶識是一切戲論所攝諸行界故，略彼諸行，於阿賴耶識中，總為一團、一積、一聚。為一聚已，由緣真如境智修習、多修習故，而得轉依。轉依無間，當言已斷阿賴耶識。（陵本五十一卷十頁4095）其義應知。

**謂以無常行，或隨餘一行。**

辰二、結超苦

**彼於爾時，能隨證得第二見圓滿，及能超第二苦。**

　　或隨餘一行者：苦行、空行、無我行，名隨餘一行應知。

卯三、超後有苦

**彼住此已，如先所得七覺分法，親近、修習、極多修習，能斷如前所說四種業等雜染，能隨證得後見圓滿，超後有苦。**

　　能斷如前所說四種業等雜染者：前說業雜染、見我慢纏雜染、愛纏雜染、彼隨眠雜染，是名四種雜染。如彼別釋應知。

子三、料簡2　丑一、眾苦差別

**此中第一補特伽羅，猶殘二苦，及殘現在所依身苦。**

　　猶殘二苦者：此中二苦，謂彼一切惡趣眾苦，及與一切後有眾苦應知。

**第二補特伽羅，唯殘一苦，及依身苦。第三補特伽羅，一切苦斷，但依身苦暫時餘在，譬如幻化。**

丑二、我見差別2　寅一、唯依分別

**又依分別薩迦耶見立二十句，不依俱生。**

寅二、簡內法無

**又內法者無如是行，依遍處定，謂地為我，我即是地，乃至廣說一切應知。**

　　依遍處定等者：十遍處三摩鉢底，名遍處定。賢聖於此無我、我所二差別故，名為無二義。如三摩呬多地說。（陵本十二卷七頁994）由是此言，又內法者無如是行，謂地為我，我即是地，乃至廣說一切應知。

癸十、外愚相等4　子一、外愚夫相2　丑一、略標五種

**復次，諸外道輩，略有五種愚夫之相，由彼相故，墮愚夫數。**

丑二、別釋其相5　寅一、第一愚相

**謂諸外道，性聰慧者，猶尚不免懷聰慧慢，況非聰慧。是名第一愚夫之相。**

寅二、第二愚相

**又諸外道，多為貪求利養恭敬，自讚毀他。是名第二愚夫之相。**

寅三、第三愚相

**又諸外道，若諸聖者為說正法正教正誡，即便違逆、呵罵、毀訾。是名第三愚夫之相。**

寅四、第四愚相

**又諸外道，喜自陳說似正法論，或開示他。是名第四愚夫之相。**

寅五、第五愚相

**又諸外道，雖為如來、如來弟子之所降伏，亦知如來所說法律是真善說，知自法律是妄惡說，然由我慢增上力故，都不信受，乃至不集觀察因緣。是名第五愚夫之相。**

　　乃至不集觀察因緣者：謂不修集聖道資糧，觀察一切雜染、清淨因緣故。

子二、論師子王3　丑一、標

**復次，如來成就六分，得名無間論師子王。**

丑二、徵

**何等為六？**

丑三、釋6　寅一、成就初分

**所謂最初往詣外道敵論者所，乃至恣其問一切義，凡所興論非為諍論，唯除哀愍諸有情故。其未信者令彼生信，若已信者令倍增長。**

寅二、成就第二分

**又興論時，諸根寂靜，形色無變，亦無怖畏習氣隨逐。**

寅三、成就第三分

**又終不為諸天世間之所勝伏，一切世間無敵論者，能越一翻唯說一翻，皆能摧伏。**

　　能越一翻唯說一翻者：如次配屬一切世間無敵論者，及與如來應知。

寅四、成就第四分

**又諸世間極聰慧者、極無畏者，若與如來共興論時，所有辯才皆悉謇訥，增上怖畏逼切身心，一切矯術虛詐言論皆不能設。**

寅五、成就第五分

**又復一切同一會坐處中大眾，皆於佛所起勝他心，於彼外道敵論者所起他勝心。**

寅六、成就第六分

**又佛世尊言詞威肅，其敵論者所出言詞無有威肅。**

子三、二論差別3　丑一、標列二種

**復次，有二種論。何等為二？一、有我論，二、無我論。**

丑二、校量勝劣

**無我論有力，有我論無力。有我論者，常為無我論者所伏，唯除論者其力羸劣。**

丑三、廣釋建立2　寅一、有我論者3　卯一、徵

**云何名為有我論者？**

卯二、釋2　辰一、標義

**謂如有一，起如是見，立如是論：於色等行建立為我。謂我有行，行是我所，我在行中不流不散，遍隨支節無所不至。是故色等諸行性我，依諸行田生福非福，因茲領受愛不愛果。**

辰二、喻成

**譬如農夫依止良田，營事農業，及與種植藥草叢林。**

卯三、結

**是名我論。**

寅二、無我論者2　卯一、徵

**云何名為無我論者？**

卯二、釋2　辰一、標列二種

**謂有二種。一、破我論，二、立無我。**

辰二、別釋其相2　巳一、破我論2　午一、破3　未一、唯應生福不生非福難

**破我論者，若計實我能有作用，於愛非愛諸果業中得自在者，此我恆時欣樂厭苦，是故此我唯應生福，不生非福。**

未二、不應發生愁憂等難

**又我作用常現在前，內外諸行若變異時，不應發生愁憂悲歎。**

未三、常應隨轉無有變易難

**又我是常，以覺為先，凡所生起常應隨轉，無有變易。然不可得。**

午二、結

**如是名為破有我論。**

巳二、立無我2　午一、辨2　未一、出緣生

**立無我者，以一切行從眾緣生，若遇福緣，福便生起；與此相違，生起非福。由此為緣，能招一切愛非愛果。**

未二、明假立

**依眾緣故，皆是無常，唯於如是因果所攝諸行流轉假立我等。若依勝義，一切諸法皆無我等。**

午二、結

**如是名為立無我論。**

　　假立我等者：此中等言，等取有情、意生、摩納縛迦、養育、補特伽羅、命者、生者。如攝異門分釋應知。（陵本八十三卷十六頁6323）

子四、有學無學差別3　丑一、標

**復次，由五種相，有學、無學二種差別。**

丑二、釋3　寅一、約成就三種辨2　卯一、舉智無上等

**謂諸無學所成就智，說名無上；一切有學所成就智，說名有上。**

卯二、例正行解脫

**如智無上，當知正行及與解脫無上亦爾。**

寅二、約觀佛法身辨

**又諸無學，以善清淨諸聖慧眼觀佛法身，有學不爾。**

寅三、約奉事如來辨

**又諸無學，以善圓滿無顛倒行奉事如來，有學不爾。**

丑三、結

**是名五相。**

**瑜伽師地論科句披尋記卷第八十八**

[^1]: 「安」，大正作「定」。

[^2]: 「得」，大正作「德」。

[^3]: 「觀」，大正、陵本作「諦」。

[^4]: 「觀」，大正、陵本作「諦」。

[^5]: 「轉」，大正作「句」。

[^6]: 「如」，大正作「知」。

[^7]: 「勤」，大正作「到」。

[^8]: 「取」，大正、陵本作「行」。

[^9]: 「己」，陵本作「已」。

[^10]: 「己」，大正、陵本作「已」。
