# 瑜伽師地論科句披尋記卷第十六

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中思所成地第十一之一**

丙八、思所成地2　丁一、結前生後

**已說聞所成地。云何思所成地？**

丁二、略標廣辨2　戊一、標列

**當知略說由三種相。一、由自性清淨故；二、由思擇所知故；三、由思擇諸法故。**

戊二、隨釋3　己一、自性清淨4　庚一、徵

**云何自性清淨？**

庚二、標

**謂九種相應知。**

　　自性清淨謂九種相應知者：菩薩地中說：諸菩薩於法正思，由八種相。此說有九，開合有異，次第亦別，隨彼釋義配屬當知。

庚三、列

**一者、謂如有一，獨處空閑，審諦思惟如其所聞、如所究達諸法道理。二者、遠離一切不思議處，審諦思惟所應思處。**

　　遠離一切不思議處等者：由此令心不墮迷悶錯亂故。

**三者、能善了知默**[^1]**說、大說。**

　　能善了知默說大說者：不了義說，是名默說。為大乘說，是名大說。由於此二善了知故，於真實義無物無法能傾能動。

**四者、凡所思惟，唯依於義，不依於文。**

　　凡所思惟唯依於義不依於文者：由此思惟，於佛世尊一切所說密意語言能隨悟入故。

**五者、於法少分，唯生信解；於法少分，以慧觀察。**

　　於法少分唯生信解等者：由於少分唯信解故，於極甚深，自少覺慧，不能達法，仰推如來，言如是法是佛所行，非我境界。如是於法不生誹謗，不自損害，遠離衰患，無諸過罪。由於少分正觀察故，隨順悟入諸真實義，不由他緣。

**六者、堅固思惟。**

　　堅固思惟者：由此思惟，數數作意，能於其修隨順趣入故。

**七者、安住思惟。**

　　安住思惟者：由此思惟，先未知義得正了知、得正決了故。

**八者、相續思惟。**

　　相續思惟者：由此思惟，先已知義得無失壞、得不忘失故。

**九者、於所思惟能善究竟，終無中路厭怖退屈。**

　　於所思惟能善究竟等者：由此思惟，能得先來所未得忍故。

庚四、結

**由此九相，名為清淨善淨思惟。**

己二、思擇所知2　庚一、徵

**云何思擇所知？**

庚二、釋2　辛一、略4　壬一、標

**謂善思擇所觀察義。**

壬二、徵

**何等名為所觀察義？**

壬三、釋

**謂於有法了知有相，於非有法了知無相。**

壬四、結

**如是名為所觀察義。**

辛二、廣2　壬一、辨有無相2　癸一、有相4　子一、徵

**何等名為所觀有法？**

子二、標

**當知此法略有五種。**

子三、列

**一、自相有法，二、共相有法，三、假相有法，四、因相有法，五、果相有法。**

子四、釋5　丑一、自相有法5　寅一、徵

**何等名為自相有法？**

寅二、標

**當知此法略有三種。**

寅三、列

**一、勝義相有，二、相狀相有，三、現在相有。**

寅四、釋3　卯一、勝義相有

**勝義相有者，謂諸法中離言說義，出世間智所行境界，非安立相。**

卯二、相狀相有2　辰一、標

**相狀相有者，謂由四種所觀相狀。**

　　相狀相有等者：諸行如幻，相似而有，名相狀相。此中四種所觀相狀，隨其所應，簡下所說六種言論假相有法，是故名為自相有法。

辰二、列

**一、於是處名可得。**

　　一於是處名可得者：此簡屬主相應言論假相有法應知。

**二、於是處事可得。**

　　二於是處事可得者：此簡遠離此彼言論假相有法應知。

**三、此名於此事非不決定。謂或迷亂不決定故，或無常不決定故。**

　　三此名於此事非不決定等者：此中迷亂不決定，謂如眾共施設言論、眾法聚集言論假相有法。無常不決定，謂如非常言論假相有法。與此相違，是故名為非不決定。

**四、此名於此事無礙隨轉。非或於是處隨轉，或於是處退還。**

　　四此名於此事無礙隨轉等者：此簡不遍一切言論假相有法應知。

卯三、現在相有

**現在相有者，謂若已生及因果性。**

　　謂若已生及因果性者：已生未滅，是現在相。即於其中，說自種子為能生因，是名因性；說彼現行為所生果，是名果性。

寅五、結

**如是一切，總說為一自相有法。**

丑二、共相有法5　寅一、徵

**何等名為共相有法？**

寅二、標

**當知此相復有五種。**

寅三、列

**一、種類共相，二、成所作共相，三、一切行共相，四、一切有漏共相，五、一切法共相。**

寅四、釋5　卯一、種類共相

**種類共相者，謂色、受、想、行、識等各別種類，總名為一種類共相。**

　　色受想行識等各別種類者：此中等言，等取眼、耳、鼻、舌、身、意、色、聲、香、味、觸、法，若有色、若無色、若有見、若無見等，一切種類差別應知。

卯二、成所作共相2　辰一、舉善所作

**成所作共相者，謂善有漏法於感愛果，由能成辦所作共相，說名共相。**

辰二、例餘所作

**如善有漏法於感愛果，如是不善法於感非愛果，念住、正勝**[^2]**、神足、根、力、覺支、道支菩提分法於得菩提，由能成辦所作共相，說名共相，當知亦爾。**

　　成所作共相等者：謂由善有漏法，成辦可愛果生；由不善法，成辦非愛果生；由三十七菩提分法，成辦三菩提果。如是因果總相，宣說彼彼有情相似共有，是名成所作共相。

卯三、一切行共相

**一切行共相者，謂一切行無常性相。**

卯四、一切有漏共相

**一切有漏共相者，謂有漏行**[^3]**皆苦性相。**

卯五、一切法共相

**一切法共相者，謂一切法空、無我性相。**

寅五、結

**如是一切，總說為一共相有法。**

丑三、假相有法3　寅一、徵

**何等名為假相有法？**

寅二、釋4　卯一、標

**謂若於是處，略有六種言論生起，當知此處名假相有。**

卯二、徵

**何等名為六種言論？**

卯三、列

**謂屬主相應言論、遠離此彼言論、眾共施設言論、眾法聚集言論、不遍一切言論、非常言論。**

卯四、釋6　辰一、屬主相應言論2　巳一、釋2　午一、標相

**屬主相應言論者，謂諸言論，配屬於主方解其相，非不屬主。**

午二、舉例2　未一、舉生相

**如說生時，此誰之生，待所屬主起此言論。謂色之生，受、想、行、識之生。非說色時，此誰之色，待所屬主起此言論。**

未二、例老等

**如生如是，老**[^4]**、住、無常等心不相應行，隨其所應盡當知。**

巳二、結

**是名屬主相應言論。若於是處起此言論，當知此處是假相有。**

　　屬主相應言論至是假相有者：不相應行有二十四。謂得、無想定等，乃至和合、不和合。如前意地已說。（陵本三卷十四頁252）此唯假想，於諸事中施設建立，是故名為不相應行。非如色等各別有體，展轉相應故。如是假想無所有故，說之為客；彼所依事各別有體，名之為主。起言論時，客屬於主，方解其相，是名相應；和合而轉，義方成故，是名屬主相應言論。由此言論，若離於主，名不可得，故是假有。文中舉例唯說於生，所餘老、住、無常等一切不相應行，皆是此類。

辰二、遠離此彼言論2　巳一、釋2　午一、標義

**遠離此彼言論者，謂諸言論，非以此顯此，亦非以彼顯彼，是說名為遠離此彼言論。**

午二、顯相2　未一、略3　申一、以此顯此

**若以此顯此言論，是言論亦於實相處轉，亦於假相處轉。**

申二、以彼顯彼

**若以彼顯彼言論，是言論亦於實相處轉，亦於假相處轉。**

申三、俱非

**若非以此顯此，亦非以彼顯彼言**[^5]**論，是言論一向於假相處轉。**

未二、廣3　申一、以此顯此2　酉一、舉地等2　戌一、於實相處轉

**云何以此顯此言論，於實相處轉？如言地之堅。**

戌二、於假相處轉

**云何此復於假相處轉？如言石之圓。**

酉二、例所餘

**如地之堅、石之圓，如是水之濕、油之滴，火之煖、燬之焰，風之動、飄之鼓，亦爾。**

申二、以彼顯彼2　酉一、於實相處轉

**云何以彼顯彼言論，於實相處轉？如言眼之識、身之觸，如是等。**

酉二、於假相處轉

**云何此復於假相處轉？如言佛授德友之所飲食、車乘、衣服、莊嚴具等。**

申三、俱非2　酉一、徵

**云何非以此顯此，亦非以彼顯彼言論，一向於假相處轉？**

酉二、例

**如言宅之門、舍之壁，瓶之口、甕之腹、軍之車、林之樹、百之十、十之三，如是等。**

巳二、結

**是名遠離此彼言論。**

　　若以此顯此言論等者：如言地之堅、水之濕、火之煖、風之動，體相是一，是名以此顯此言論，於實相處轉。如言石之圓、油之滴、燬之焰、飄之鼓，名想是一，是名以此顯此言論，於假相處轉。如言眼之識、身之觸等，體相非一，是名以彼顯彼言論，於實相處轉。如言佛授德友之所飲食等，名想非一，是名以彼顯彼言論，於假相處轉。如言宅之門、舍之壁，乃至廣說如是等，名之與想非一非異，如是言論唯於假相處轉，非如前二或於實相處轉，是故名為遠離此彼言論。由此言論事不可得，故是假有。

辰三、眾共施設言論2　巳一、標列

**眾共施設言論者，謂於六種相狀言說自性，假立言論。六種相狀者，一、事相狀，二、應**[^6]**識相狀，三、淨妙等相狀，四、饒益等相狀，五、言說相狀，六、邪行等相狀。**

　　眾共施設言論等者：由識及與遍行五心所法有所取相，能起種種差別言說，是名六種相狀言說自性。諸有情眾，於此相狀施設相似而起言論，是名眾共施設言論。由此言論依相狀起，於所說事迷亂不定，故是假有。

巳二、隨釋6　午一、事相狀

**事相狀者，謂識所取。**

午二、應識相狀

**應**[^7]**識相狀者，謂作意所取，能起於識。**

　　應識相狀至能起於識者：作意現前，識方得生，故彼所取，名應識相。即依此相而起言說，是名應識相狀。

午三、淨妙等相狀

**淨妙等相狀者，謂觸所取。**

午四、饒益等相狀

**饒益等相狀者，謂受所取。**

午五、言說相狀

**言說相狀者，謂想所取。**

午六、邪行等相狀

**邪行等相狀者，謂思所取。**

辰四、眾法聚集言論2　巳一、標相

**眾法聚集言論者，謂於眾多和合，建立自性言論。**

巳二、例成

**如於內色、受、想、行、識，建立種種我等言論；於外色、香、味、觸等事和合差別，建立宅、舍、瓶、衣、車、乘、軍、林、樹等種種言論。**

　　眾法聚集言論等者：此中略有二種差別。一者、內事，二者、外事。如文易知。由此言論和合相生，於所說事迷亂不定，故是假有。

辰五、不遍一切言論2　巳一、標相

**不遍一切言論者，謂諸言論，有處隨轉，有處旋還。**

巳二、例成4　午一、舍宅言論

**如於舍宅舍宅言論，於諸舍宅處處隨轉；於村、聚落、亭邏、國等，即便旋還。**

午二、盆甕言論

**於盆甕等盆等言論，於盆甕等處處隨轉；於瓶器等，即便旋還。**

午三、諸軍言論

**於軍軍言，隨諸軍轉；於別男女幼少等類，即便旋還。**

午四、諸林言論

**於林林言，隨諸林轉；於別樹根、莖、枝、條、葉、華、果等類，即便旋還。**

　　不遍一切言論等者：文相易知。由此言論非遍一切無礙隨轉，故是假有。

辰六、非常言論4　巳一、標

**非常言論者，由四種相應知。**

巳二、列

**一、由破壞故；二、由不破壞故；三、由加行故；四、由轉變故。**

巳三、釋4　午一、由破壞

**破壞故者，謂瓶等破已，瓶等言捨，瓦等言生。**

午二、由不破壞

**不破壞故者，謂種種物共和合已，或丸或散，種種雜物差別言捨，丸散言生。**

午三、由加行

**加行故者，謂於金段等起諸加行，造環釧等異莊嚴具，金段等言捨，環釧等言生。**

午四、由轉變

**轉變故者，謂飲食等於轉變時，飲食等言捨，便穢等言生。**

巳四、結

**如是等類，應知名為非常言論。**

　　非常言論等者：此有四相，如文可知。由此言論，於所說事轉變無常而不決定，故是假有。

寅三、結

**隨於諸物發起如是六種言論，當知此物皆是假有，是名假相有法。**

丑四、因相有法6　寅一、徵

**何等名為因相有法？**

寅二、標

**當知此**[^8]**因略有五種。**

寅三、列

**一、可愛因，二、不可愛因，三、長養因，四、流轉因，五、還滅因。**

寅四、釋5　卯一、可愛因

**可愛因者，謂善有漏法。**

卯二、不可愛因

**不可愛因者，謂不善法。**

卯三、長養因

**長養因者，謂前前所生善、不善、無記法，修習、善修習、多修習故，能令後後所生善、不善、無記法展轉增勝，名長養因。**

卯四、流轉因

**流轉因者，謂由此種子，由此熏習，由此助伴，彼法流轉。此於彼法，名流轉因。**

　　由此種子等者：此中種子，謂三界繫諸法種子。熏習，謂淨不淨業。助伴，謂無明、愛、取。此說集諦為流轉因。由此次第，隨其所應，於三界中生、老死法相續流轉。

卯五、還滅因

**還滅因者，謂諸行還滅、雜染還滅，所有一切能寂靜道、能般涅槃、能趣菩提，及彼資糧，并其方便，能生能辦，名還滅因。**

　　諸行還滅等者：此說道諦為還滅因。由能般涅槃故，諸行還滅；由能趣菩提故，雜染還滅。若自圓滿，若他圓滿，乃至若沙門莊嚴，名道資糧。從他聞音，如理作意，名道方便。如是能令無漏道生，成辦所作，是名能生能辦。如是一切，皆名還滅因。

寅五、結

**如是總名因相有法。**

寅六、指

**若廣分別，如思因果中應知其相。**

　　如思因果中應知其相者：有尋有伺地中說有十因、五果。（陵本五卷九頁354）此中五因，若廣分別，隨應當知此可愛因及不可愛因，即彼牽引因攝。此長養因，即彼引發因攝。此流轉因，即彼生起因攝。此還滅因，即彼攝受因攝。如是差別，應如理思，由是說言如思因果中應知其相。

丑五、果相有法2　寅一、徵

**何等名為果相有法？**

寅二、釋

**謂從彼五因，若生、若得、若成、若辦、若轉，當知是名果相有法。**

　　若生若得等者：有尋有伺地說：謂若由此為先，此為建立，此和合故，彼法生，或得、或成、或辦、或用，說此為彼因。（陵本五卷八頁347）今此五相，如彼問答應知。

癸二、無相4　子一、徵

**何等名為所觀無法？**

子二、標

**當知此相亦有五種。**

子三、列

**一、未生無，二、已滅無，三、互相無，四、勝義無，五、畢竟無。**

子四、釋5　丑一、未生無

**未生無者，謂未來諸行。**

丑二、已滅無

**已滅無者，謂過去諸行。**

丑三、互相無

**互相無者，謂諸餘法，由所餘相若遠離性、若非有性；或所餘法，與諸餘法不和合性。**

　　互相無者至不和合性者：如有對色障礙為性，若離障礙，假名虛空，此二相望，有無相違，名遠離性。又有色法五相建立，與此相違，建立無色，此二相望，體相相違，名非有性。又如明與無明，此二相望，障治相違，是名不和合性。如是等類，名互相無。

丑四、勝義無

**勝義無者，謂由世俗言說自性，假設言論所安立性。**

丑五、畢竟無

**畢竟無者，謂石女兒等，畢竟無類。**

壬二、辨有無性2　癸一、總標

**復有五種有性、五種無性。**

癸二、別辨2　子一、有性3　丑一、徵

**何等名為五種有性？**

丑二、列

**一、圓成實相有性，二、依他起相有性，三、遍計所執相有性，四、差別相有性，五、不可說相有性。**

丑三、釋5　寅一、圓成實相

**此中，初是勝義相。**

寅二、依他起相

**第二是緣生相相。**

寅三、遍計所執相

**第三是假施設相。**

寅四、差別相3　卯一、標

**第四是不二相。**

卯二、列

**生相、老相、住相、無常相、苦相、空相、無我相、事相、應**[^9]**識相、所取相、淨妙等相、饒益等相、言說相相、邪行等相相。**

卯三、結

**如是等相，應知名差別相。**

　　第四是不二相等者：如說生、老、住、無常相，此約諸法分位差別建立，相雖不同，與所依法無別體故，說名不二。此不二相，從所依體建立有性。如是無常、苦、空、無我觀想差別，事等六種相狀差別，從所依體，名不二相。建立有性，道理亦爾。然於文中多所取相，疑是剩文。

寅五、不可說相2　卯一、標數

**第五由四種不可說故，名不可說相。**

卯二、列釋4　辰一、無故

**一、無故不可說。謂補特伽羅於彼諸蘊，不可宣說若異不異。**

辰二、甚深故

**二、甚深故不可說。謂離言法性不可思議，如來法身不可思議。**

　　如來法身不可思議者：如來法身，已能除遣一切相故，是善清淨法界所顯，是常住相，是無二相。不可思議，此由五相應當了知。如決擇分正廣分別。（陵本七十四卷九頁5700）

**諸佛境界，如來滅後若有若無等，不可宣說。**

　　諸佛境界至不可宣說者：諸佛境界，唯出世間離言說義，過語言道，是故不可宣說。如來滅後，生死、涅槃二俱不住，是故不可宣說。若有若無，亦有亦無，非有非無，義如攝事分釋。（陵本八十七卷二十頁6612）

辰三、能引無義故

**三、能引無義故不可說。謂若**[^10]**諸法，非能引發法義梵行，諸佛世尊雖證**[^11]**不說。**

　　能引無義故不可說等者：升攝波葉喻經中，如來自言：我所證法乃有[^12]爾所，而不宣說。何以故？彼法不能引義利故。如決擇分說。（陵本六十四卷七頁5100）此應準知。若器世間，若不可記事，若非正法，皆是此類。如顯揚說。（顯揚十七卷八頁31,564a）

辰四、法相法爾所安立故

**四、法相法爾之所安立，故不可說。所謂真如於諸行等，不可宣說異不異性。**

　　法相法爾之所安立等者：決擇分中說有頌言：行界勝義相，離一異性相；若分別一異，彼非如理行。（陵本七十五卷二十頁5802）由是當知，真如望於諸行，不可宣說異不異性。彼長行中，又復廣引譬喻以成其義。此中等言，等取譬喻應知。

子二、無性2　丑一、徵

**何等名為五種無性？**

丑二、列

**一、勝義相無性，二、自依相無性，三、畢竟自相無性，四、無差別相無性，五、可說相無性。**

　　何等名為五種無性等者：此五無性，翻前五種有性應知。此勝義相無性，即圓成實勝義無自性性。此自依相無性，即依他起生無自性性。此畢竟自相無性，即遍計所執相無自性性。此無差別相無性，謂依諸法假立差別，由相假立，不如言有，說無差別建立無性。此可說相無性，謂若可說皆非真實，建立無性。

己三、思擇諸法4　庚一、徵

**云何思擇諸法？**

庚二、標

**此復二種應知。**

庚三、列

**一、思擇素怛纜義，二、思擇伽他義。**

庚四、釋2　辛一、思擇素怛纜義

**思擇素怛纜義，如攝事分及菩薩藏教授中當廣說。**

辛二、思擇伽他義3　壬一、標

**思擇伽他義，復有三種。**

壬二、列

**一者、建立勝義伽他，二者、建立意趣義伽他，三者、建立體義伽他。**

壬三、釋3　癸一、建立勝義伽他2　子一、引經頌2　丑一、總標

**建立勝義伽他者，如經言：**

　　建立勝義伽他等者：此中經言，如下自釋，隨文當悉。

　**都無有宰主　及作者受者　諸法亦無用　而用轉非無**

丑二、別顯2　寅一、略釋2　卯一、釋頌初二句

　**唯十二有支　蘊處界流轉　審思此一切　眾生不可得**

**　於內及於外　是一切皆空　其能修空者　亦常無所有**

**　我我定非有　由顛倒妄計　有情我皆無　唯有因法有**

卯二、釋頌後二句

　**諸行皆剎那　住尚無況用　即說彼生起　為用為作者**

　**眼不能見色　耳不能聞聲　鼻不能齅香　舌不能嘗味**

　**身不能覺觸　意不能知法　於此亦無能　任持驅役者**

　**法不能生他　亦不能自生　眾緣有故生　非故新新有**

　**法不能滅他　亦不能自滅　眾緣有故生　生已自然滅**

寅二、廣辨2　卯一、有因2　辰一、雜染

　**由二品為依　是生便可得　恆於境放逸　又復邪昇進**

　**愚癡之所漂　彼遂邪昇進　諸貪愛所引　於境常放逸**

　**由有因諸法　眾苦亦復然　根本二惑故　十二支分二**

　**自無能作用　亦不由他作　非餘能有作　而作用非無**

　**非內亦非外　非二種中間　由行未生故　有時而可得**

　**設諸行已生　由此故無得　未來無有相　過去可分別**

　**分別曾所更　非曾亦分別　行雖無有始　然有始可得**

辰二、清淨

　**諸色如聚沫　諸受類浮泡　諸想同陽焰　諸行喻芭蕉**

　**諸識猶幻事　日**[^13]**親之所說　諸行一時生　亦一時住滅**

　**癡不能癡癡　亦不能癡彼　非餘能有癡　而愚癡非無**

　**不正思惟故　諸愚癡得生　此不正思惟　非不愚者起**

　**福非福不動　行又三應知　復有三種業　一切不和合**

　**現在速滅壞　過去住無方　未生依眾緣　而復心隨轉**

　**畢竟共相應　不相應亦爾　非一切一切　而說心隨轉**

　**於此流無斷　相似不相似　由隨順我見　世俗用非無**

　**若壞於色身　名身亦隨滅　而言今後世　自作自受果**

　**前後差別故　自因果攝故　作者與受者　一異不可說**

卯二、無我3　辰一、明因果

　**因道不斷故　和合作用轉　從自因所生　及攝受所作**

　**樂戲論為因　若淨不淨業　諸種子異熟　及愛非愛果**

　**依諸種異熟　我見而生起　自內所證知　無色不可見**

　**無了別凡夫　計斯為內我　我見為依故　起眾多妄見**

**　總執自種故　宿習助伴故　聽聞隨順故　發生於我見**

辰二、辨苦集

　**貪愛及與緣　而生於內我　攝受希望故　染習外為所**

　**世間真可怖　愚癡故攝受　先起愛藏已　由茲趣戲論**

　**彼所愛藏者　賢聖達為苦　此苦逼愚夫　剎那無暫息**

　**不平等纏心　積集彼眾苦　積集是愚夫　計我苦樂緣**

　**諸愚夫固著　如大象溺泥　由癡故增上　遍行遍所作**

辰三、辨滅道

　**此池**[^14]**派眾流　於世流為暴　非火風日竭　唯除正法行**

　**於苦計我受　苦樂了知苦　分別此起見　從彼生生彼**

　**染汙意恆時　諸惑俱生滅　若解脫諸惑　非先亦非後**

　**非彼法生已　後淨異而生　彼先無染汙　說解脫眾惑**

　**其有染汙者　畢竟性清淨　既非有所淨　何得有能淨**

　**諸種子滅故　諸煩惱盡故　即於此無染　顯示二差別**

　**自內所證故　唯眾苦盡故　永絕戲論故　一切無戲論**

　**眾生名相續　及法想相中　無生死流轉　亦無涅槃者**

子二、長行釋2　丑一、明義趣

**此中依止補特伽羅無我勝義，宣說如是勝義伽他。為欲對治增益、損減二邊執故。**

丑二、釋頌句3　寅一、初頌總標2　卯一、遮增減執2　辰一、增執2　巳一、釋2　午一、別義計我

**於所攝受說為宰主，於諸業用說為作者，於諸果報說為受者。如是半頌，遮遣別義所分別我。**

　　於所攝受說為宰主等者：五蘊自體，名所攝受；於此假想，說為宰主。此遮離蘊計我。眼等六處，名諸業用；於此假想，說為作者。此遮離見等相計我。苦樂異熟，名諸果報；於此假想，說為受者。此遮不與流轉相相應計我。是名遮遣別義所分別我。

午二、即法計我

**諸法亦無用者，遮遣即法所分別我。**

巳二、結

**由此遠離增益邊執。**

　　遮遣即法所分別我者：即蘊計我，即見等相計我，即流轉相相應計我，是名即法所分別我。如是我與諸法應無差別，徒計於我，不應道理。由所計我自相、業用不可得故，是故頌中說無用言。

辰二、減執

**而用轉非無者，顯法有性。由此遠離損減邊執。**

　　顯法有性等者：由上說言，即法計我，而我無用。然由法故，因果相續生諸業用，其體非無，故是有性。由是頌言用轉非無。

卯二、顯用非無

**用有三種。一、宰主用，二、作者用，三、受者用。因此用故，假立宰主、作者、受者。**

寅二、次八頌略釋2　卯一、初三頌2　辰一、總顯無我2　巳一、舉有法2　午一、標說因

**雖言諸法，而未宣說何等為法；故次說言唯有十二支等半頌。**

午二、顯說義2　未一、總遮宰主等

**如有支次第，諸蘊等流轉，此顯不取微細多我，便能對治宰主、作者及受者執。**

　　如有支次第等者：如說十二有支次第為緣，及蘊、界、處和合流轉，於中諸法微細差別，種種非一，非計我者有如是相，由是說言不取微細多我。此能對治宰主、作者、受者是常是一和合執故。

未二、別顯受者性

**眼色為緣，生眼識果，無別受者。此中顯示，即十八界說受者性。**

巳二、明無主2　午一、標說因

**雖言無主，而未宣說無何等主，為欲顯示，故次說言：審思此一切，眾生不可得。**

　　眼色為緣生眼識果等者：眼謂眼界，色謂色界，由此為緣，生眼識果，名眼識界。如是乃至意法為緣，生意識果，名為意界、法界及意識界。由是說界總有十八。即於其中，眼識等果與受相應，由世俗諦說受者性，除此受用，無別受者故。

午二、釋審思

**言審思者，由依三量審諦觀察。**

　　由依三量審諦觀察者：此中三量，謂現量、比量，及聖教量應知。

辰二、別明建立5　巳一、內外成就

**此若無者，云何建立內外成就？故次說言：於內及於外，是一切皆空。此顯內外唯假建立。**

　　此顯內外唯假建立者：決擇分說：若於是處假想建立如是種類，謂立為我、或立有情，彼如是名、如是生類，廣說乃至如是壽量。如是名為由假名故，說名內法。（陵本六十六卷九頁5276）由是當知，於內眾生實不可得。如說內法，外法亦爾，唯依假想器世間處而建立故。

巳二、能觀所觀二種成就

**云何建立能觀、所觀二種成就？故次說言：其能修空者，亦常無所有。**

　　能觀所觀二種成就者：集論中說：云何得決擇？略說有二種。一、建立補特伽羅故；二、建立現觀故。（集論七卷八頁31,688b）此中能觀、所觀，如次應釋。然彼能觀補特伽羅，唯是假立，於一切時性無有故。

巳三、聖者異生二種成就

**云何建立聖者、異生二種成就？故次說言：我我定非有，由顛倒妄計。此顯聖者及異生我，決定無有真實我性，唯由顛倒妄計為有。**

　　聖者異生二種成就者：決擇分說：三界見所斷法種子唯未永害量，名異生性。（陵本五十二卷十一頁4181）與此相違，名聖者性。由是當知，二唯假立，定無別體。若執實有，唯由顛倒妄計之所引發，更無有餘為因緣故。

巳四、彼此成就

**云何建立彼此成就？故次說言：有情我皆無。**

　　建立彼此成就者：為言說易，建立彼此，非有情我實有差別故。

巳五、染淨成就

**云何建立染淨成就？故次說言：唯有因法有。染者、淨者皆不可得。**

　　唯有因法有者：染淨諸法，或由生起因有，或由引發因有，名有因法。決擇分中如應別釋。（陵本六十六卷七頁5270）

卯二、次五頌2　辰一、略釋總頌2　巳一、釋第三句

**雖說諸法皆無作用，而未宣說云何無用，故次說言：諸行皆剎那，住尚無況用。**

巳二、釋第四句2　午一、標說

**如前已說用轉非無。**

　　諸行皆剎那等者：諸行無常，剎那速滅，義無暫住，亦無運轉，是故無用。

**云何無用而有用轉？故次說言：即說彼生起，為用為作者。果故，名為用；因故，名作者。**

午二、隨釋

**彼生起者，顯從諸處諸識得生。彼得生者，非離眼等彼成就故。**

　　果故名為用等者：由彼果生，故名為用，如從諸處諸識得生。望能為因，故名作者，非離眼等彼得成就。

辰二、廣顯無用2　巳一、總標

**如前所說諸法無用，此顯無用略有七種。**

巳二、列釋7　午一、無作用用

**一、無作用用。謂眼不能見色等。**

午二、無隨轉用

**二、無隨轉用。謂於此亦無能任**[^15]**持、驅役者。如其次第，宰主、作者俱無所有，故無有能隨轉作用。**

　　二無隨轉用等者：謂即於此諸識生時，無任持者，說無主宰；無驅役者，說無作者。由彼功能不可得故，名無有能隨轉作用。

午三、無生他用

**三、無生他用。謂法不能生他**[^16]**。**

　　三無生他用等者：謂一切法從自種生，依是義說不能生他。

午四、無自生用

**四、無自生用。謂亦不能自生。**

　　四無自生用等者：謂一切法亦待他緣，依是義說不能自生。

午五、無移轉用

**五、無移轉用。謂眾緣有故生，非故新新有。**

　　五無移轉用等者：謂一切法從自種子及他緣生，剎那剎那新新相轉，依是義說無移轉用。由於生事無作、無用、無運轉故。

午六、無滅他用

**六、無滅他用。謂法不能滅他。**

　　六無滅他用等者：如下答言：眾緣有故生，生已自然滅。由是當知，不由餘法能為滅因，名法不能滅他。顯揚頌云：非水火風滅，以俱起滅故；彼相應滅已，餘變異生因。（顯揚論十四卷十六頁31,549a）如彼自釋應知。

午七、無自滅用2　未一、標無用

**七、無自滅用。謂亦不能自滅。**

　　七無自滅用等者：亦如下答：生已自然滅。由是當知，若時有滅，爾時法體畢竟應無，非即滅法能為滅因，名亦不能自滅。顯揚頌云：相違相續斷，二相成無相，違世間現見，無法及餘因。（顯揚論十四卷十七頁31,549a）如彼自釋應知。

未二、問答辨

**問：如眾緣有故生，亦眾緣有故滅耶？答：眾緣有故生，生已自然滅。**

寅三、次三十五頌廣辨2　卯一、初十七頌顯有因2　辰一、前七頌顯雜染品2　巳一、顯無明受有因法有

**如前所說有因法有，欲顯在家及與出家雜染自性有因法有。故次說言：由二品為依，是生便可得等。由此二頌，顯無明、愛有因法有。**

　　由此二頌顯無明愛有因法有者：此中二頌，初頌總標，後頌別釋。愚癡之所漂，彼遂邪昇進者，此顯依出家品，無明為彼雜染自性有因法有。諸貪愛所引，於境常放逸者，此顯依在家品，愛為雜染自性有因法有。

巳二、顯其差別所依因及時分2　午一、總標義

**次後五頌，顯雜染品差別所依因及時分。**

　　次後五頌顯雜染品差別等者：此中初二頌顯雜染品差別；次二頌顯雜染品所依；後一頌初二句顯雜染因，後二句顯雜染時分。

午二、別釋頌3　未一、差別2　申一、總顯三雜染

**此中，有因諸法者，謂無明乃至受。有因眾苦者，謂愛乃至老死。此言顯示煩惱、業、生三種雜染。**

　　此中有因諸法等者：有尋有伺地說：問：幾緣起支名有因法？答：謂前七。問：幾緣起支名有因苦？答：餘五。（陵本十卷十八頁825）與此義同。此中有因眾苦，釋頌眾苦亦復然句應知。

申二、別顯煩惱業2　酉一、煩惱雜染

**根本二惑故者，此言顯示煩惱雜染，唯取最勝煩惱雜染。**

　　根本二惑故等者：此中二惑，謂無明、愛。於一切煩惱，此為最勝故。

酉二、業雜染2　戌一、總標義

**自無能作用等言，復重別顯業雜染義。由彼所作有差別故，彼果異熟不思議故。**

　　由彼所作有差別故等者：此中初句，配釋第二頌前三句；後句，配釋第四句。由非自作、非他作、非餘作，說彼所作有其差別。由作用非無，說彼異熟不可思議。

戌二、別釋頌3　亥一、自無能作用

**自無能作用者，待善惡友，他所引故。**

亥二、亦不由他作

**亦不由他作者，待自功用所成辦故。**

亥三、非餘能有作

**非餘能有作者，要待前生因差別故，方有所作。**

　　非餘能有作等者：非離種子及緣，更有餘法能有所作，名非餘能有作。要待前支生已，能與後支為緣，方有所作。如說：此有故彼有，此生故彼生，即是此義。

未二、所依因2　申一、總標義

**非內亦非外等頌中，顯依未來不生雜染；**

　　顯依未來不生雜染者：此釋五頌中第三頌前三句。此中內外及二種中間，如聲聞地說四念住有此差別。謂於內身等住循身等觀，於外身等住循身等觀，於內外身等住循身等觀。（陵本二十八卷二十頁2395）準彼應釋。由未來世諸行未生，非有內外中間分別可得，故不依彼生諸雜染。

**依止現在、過去諸行能生雜染。**

　　依止現在過去諸行能生雜染者：若現在世、若過去世諸行已生，有其內外中間分別可得，故依止彼能生雜染。如依過去諸行分別為因，引發煩惱及業雜染，於現在世雜染果生；又依現在諸行分別為因，引發煩惱及業雜染，於當來世雜染果生；是名依止現在、過去諸行能生雜染。

申二、別釋頌2　酉一、無分別

**設行已生，即由此相無有分別；未來無相，故無分別。如此如是當來決定不可知故。**

　　設行已生等者：此釋前說未來不生雜染因緣。未來諸行，名非已生。如集論說。（二卷六頁31,668c）未生當生，假說分別，是名設行已生。此已生相，現不可得，故無若內若外及二中間種種分別。由彼未來無相，如此如是決定不可知故。

酉二、可分別2　戌一、標

**若不如是分別，異類或時可得。**

戌二、釋2　亥一、依過去行

**若於過去，即可分別。如此如是曾有相貌可分別故。**

亥二、依現在行

**非唯曾更而可分別。未曾更者，雖不分明取其相貌，然隨種類亦可分別。此則顯示，依現在行分別為因，生諸雜染。**

　　若不如是分別異類或時可得等者：此釋前說依止現在、過去諸行能生雜染，即頌第四句有時而可得。謂彼未來雖非已生，無相可得，然不如是取未來相。依現在行，隨彼種類亦可分別而生雜染，是名或時可得。如依現在分別過去所曾更事，而有如此如是曾有相貌可為分別；如是未來未曾更事，雖不分明取其如此如是當有相貌，然依現在隨所已生種類亦可分別，是則未來諸行依現在行分別為因，亦得生諸雜染。如於未來諸行起不如理分別，謂我於未來為當有耶？為當無耶？當何體性？當何種類？非不能生雜染，即隨種類分別應知。

未三、時分

**行雖無始然始可得者，顯示雜染時分差別。無始時來常隨逐故，剎那剎那新所起故。**

　　無始時來常隨逐故等者：此中初句，依過去行釋行無始。次句，依現在行釋始可得。

辰二、後十頌顯清淨品2　巳一、總標義

**自此已後，顯清淨品。如實觀時得清淨故。**

巳二、別釋頌2　午一、觀相2　未一、由自相

**或由自相故。謂觀色等如聚沫等。**

　　謂觀色等如聚沫等者：此中五喻，攝異門分別釋應知。（陵本八十四卷九頁6377）此佛自說，故頌中言日親所說。

未二、由共相

**或由共相故。謂觀有為同生住滅所有共相。**

　　謂觀有為同生住滅等者：諸有為法，皆有生住滅相可得；若作是觀，名觀共相。此生住滅，即依諸法分位差別建立。故頌中言：諸行一時生，亦一時住滅。

午二、觀諦2　未一、總標義

**或由世俗及勝義諦故。**

未二、別釋頌3　申一、辨愚癡2　酉一、由勝義

**謂雖無癡者，非無愚癡。**

酉二、由世俗

**眾緣所生世俗諦故，說癡能癡。又復顯示非不愚者不正思惟，是故彼為愚癡所癡。**

　　謂雖無癡者至愚癡所癡者：此釋觀世俗諦。無癡補特伽羅，名無癡者。然有癡法隨逐，是名非無愚癡。由是道理，當知癡法不能癡彼補特伽羅，亦不為彼補特伽羅所有，故頌中言：亦不能癡彼，非餘能有癡。又此癡法非自然生，不能自癡，故頌中言：癡不能癡癡。唯由不正思惟，愚癡得生；即由是義，安立愚者；依此假說能癡、所癡。若作是觀，是名觀世俗諦。

申二、辨行識2　酉一、行支2　戌一、由世俗

**又由世俗，宣說諸識隨福等行。**

戌二、由勝義3　亥一、標差別

**若就勝義，無所隨逐。**

亥二、釋頌言

**又三應知者，謂去來今。三種業者，謂身等業。一切不和合者，更互相望不和合故。**

亥三、顯所以

**所以者何？現在速滅壞，過去住無方，未生依眾緣，而復心隨轉。**

　　又由世俗宣說諸識隨福等行等者：自下觀勝義諦。行有三種，謂福、非福及與不動。又有三世差別，謂去來今。如是諸行熏習於識，故說彼識隨諸行轉，此亦由世俗諦應知。若就勝義，無所隨逐，由身等業與識相望，一切不和合故。云何一切不和合耶？謂由諸行三等差別，唯是假立，非是勝義。若就勝義，現在諸行剎那無常，名速滅壞；過去諸行已謝滅故，名住無方；未來諸行待餘緣生，名依眾緣。與識和合義不得成，況復隨轉。

酉二、識支2　戌一、由勝義4　亥一、標

**若彼與此更互相望**[^17]**，如福等行無有和合，彼心相應道理亦爾，云何當有實隨轉性？**

亥二、徵

**何以故？**

亥三、釋

**若心與彼諸行相應，或不相應；非此與彼或時不相應，或時非不相應。又非一切心或相應，或不相應。**

亥四、結

**如是由勝義故，心隨轉性不得成就。**

　　若彼與此更互相望等者：此下更釋無隨轉義有二差別。一、由諸行相應，或不相應；二、由一切心相應，或不相應。謂如於未轉依心與有漏諸行畢竟相應，於已轉依畢竟不相應。若心許有實隨轉性，便應一切時與行相應，非或相應或不相應，是謂第一無隨轉義。又復此心或時有貪，或時離貪；乃至或善解脫，或不善解脫；非一切時一切相應。若心許有實隨轉性，此亦不成，是謂第二無隨轉義。

戌二、由世俗2　亥一、標義

**今當顯示由世俗故，說心隨轉所有因緣。**

亥二、釋頌

**於此流無斷者，今此頌中，顯世俗諦非無作用及與隨轉。**

　　於此流無斷等者：謂於此心流轉界趣無有間斷，或相似生，或不相似，皆由隨順我見為其因緣。即此因緣，由世俗諦作用非無，說心隨轉。

申三、辨作受2　酉一、由二諦

**又由勝義，無有作者及與受者；由世俗故，而得宣說自作自受。**

　　由世俗故而得宣說自作自受者：此釋前說若壞於色身等四句頌。由順現見，若壞色身，名身亦滅；而得說言今世自作，後世受果。依世俗諦隨轉作用，流無斷故。

酉二、遮一異

**又作者、受者若一若異皆不可說。為顯此義，故次說言前後差別等頌。**

　　又作者受者若一若異等者：此釋前後差別等頌。由前後差別，作受非即一；由自因果攝，作受亦非異。是故一異皆不可說。

卯二、次十八頌顯無我3　辰一、初五頌明因果2　巳一、總標義

**如是由勝義故，無有宰主作者受者，唯有因果。於因果相釋通疑難，略由五頌，顯示於此起我顛倒。**

巳二、別釋頌3　午一、釋通疑難

**初頌顯示雖無有我，而有後有無有斷絕；又諸因果非頓俱有；非從一切一切得生；又此因道無有斷絕。頌中四句，如其次第釋此四難。**

　　初頌顯示雖無有我等者：此釋前說因道不斷等四句頌，如其次第釋難應知。謂由因道不斷為其因緣，是故後有無有斷絕。待緣和合，作用方轉，故諸因果非頓俱有。唯自相續能為依因，不相雜亂，是故非從一切一切得生。及為我見攝受而有所作，故此因道無有斷絕。

午二、顯因果相

**由第二頌，顯因果相。**

　　由第二頌顯因果相者：此釋樂戲論為因等四句頌。樂著戲論，與諸種子異熟為最勝因。淨不淨業，與愛非愛果為最勝因。此中諸種子異熟，謂即所得自體。愛非愛果，謂即族姓、色力、壽量、資具等果。義如意地中說。（陵本二卷一頁104）

午三、顯起我倒2　未一、總標義

**由後三頌，顯於無我諸因果中起我顛倒。此中顯示彼所緣境、彼所依止、彼因、彼果。**

未二、別釋頌3　申一、顯彼緣境

**初頌顯示彼所緣境，自內所證，無色難見，難可尋思，故名無色。經說色相為尋思故；難說示他，故不可見。**

申二、顯彼依果

**由第二頌，顯彼依果。凡夫是依，眾見是果。**

申三、顯示彼因2　酉一、標

**由第三頌，顯示彼因。**

酉二、釋2　戌一、俱生我見

**俱生我見，由總執計自種隨眠之所生起。**

戌二、分別我見2　亥一、舉因緣

**諸外道等分別我見，由宿習等之所生起。此外道見，要由數習故、不正尋思故，又得隨順從他聽聞非正法故，而得生長。**

亥二、結略義

**此中顯示由所依止、作意、所緣諸過失故，分別我見方得生起。**

　　由後三頌等者：此釋依諸種異熟等三頌。顯示於無實我唯因果中起我顛倒。初頌，依諸種異熟，我見而生起者，是即顯示我見之所緣境。諸種異熟即所得自體，如前已釋。次頌，無了別凡夫，計斯為內我者，此顯我見凡夫是依，我見為依故；起眾多妄見者，此顯眾見是我見果。後頌，總執自種故者，此顯俱生我見因緣，於總多法總執為因之所生故；宿習助伴故，聽聞隨順故者，此顯分別我見因緣。不正尋思，是名助伴，此即作意；聞非正法，名聞隨順，此即所緣。

辰二、次五頌明苦集2　巳一、總標義

**次後五頌，顯彼我見，由集次第，發生於苦；又即此苦，并計**[^18]**我見二苦因緣；又於解脫能為障礙。**

　　又即此苦并計我見二苦因緣者：苦，謂行苦所攝阿賴耶識。能計我見及計苦樂依之而生，是故此苦名彼因緣。依苦樂受，說有苦苦及與壞苦，是名二苦應知。

巳二、別釋頌4　午一、初頌

**此中初頌，顯示於集；**

午二、次二頌2　未一、總顯

**第二、第三，顯示行苦所攝阿賴耶識。**

未二、別釋2　申一、第二頌

**愛藏此已，而趣戲論。謂我當有、非當有等。言愛藏者，攝為己**[^19]**體故。**

申二、第三頌

**又復此苦，於一切時恆常隨逐，無一剎那而暫息者。**

　　此中初頌顯示於集者：初頌，謂貪愛及與緣四句頌。謂愛自體及與自體為所緣境，由是能生自內我執。於外境事，得已受用，是名攝受；未得追求，是名希望。由此染習，執為我所。

午三、第四頌

**由第四頌，顯示此苦是能計我及苦樂緣。**

午四、第五頌2　未一、顯義

**由第五頌，顯示計我由愚癡故，障礙解脫。**

未二、釋名

**言增上者，望餘二苦故。言遍行者，隨逐諸受故。遍所作者，遍善、惡、無記故。**

　　由第四頌顯示此苦等者：此釋不平等纏心等四句頌。貪等分別數起現行，名不平等纏心。由此積集諸行麤重，是名積集眾苦。愚夫不了，計此為我及有苦樂，即此眾苦為其依緣。

辰三、後八頌明滅道2　巳一、初頌顯行苦相2　午一、標義

**今當顯示阿賴耶識所攝行苦共他相似，又顯差別。由正法行方能竭故，於世眾流最為暴惡。**

午二、釋名

**言眾流者，譬眼等六，五趣、三界等。**

　　譬眼等六五趣三界等者：暴流有四。謂欲暴流、有暴流、見暴流、無明暴流。如有尋有伺地說。（陵本八卷七頁572）由此四種，隨其所應，通說五趣、三界、四生，是名為流。又眼等根名六暴流。謂眼暴流能見諸色，乃至意暴流能了諸法。如體義伽他中說。（陵本十七卷十六頁1505）是名眾流。此種子依，即一切種子阿賴耶識，是故頌言此池派眾流。

巳二、餘頌顯示解了二種遍知2　午一、總標義

**又法行者，顯示解了解脫遍知及縛遍知。**

午二、別釋頌2　未一、初一頌解了縛遍知2　申一、釋頌初二句

**解了縛遍知者，即了知苦。謂了知我受苦受樂，皆依於苦。**

申二、釋頌後二句

**又此分別能起諸見；從彼所生，亦能生彼。**

　　從彼所生亦能生彼者：謂此分別從彼苦生，是名從彼所生。又此分別亦生彼苦，是名亦能生彼。

未二、次六頌解了解脫遍知2　申一、總標義

**顯示解了縛遍知已。餘有六頌，顯示解了解脫遍知。**

申二、別顯相2　酉一、舉頌

**謂染汙意恆時，諸惑俱生滅。若解脫諸惑，非先亦非後等。**

酉二、隨釋6　戌一、釋初頌中非先非後句

**非先者，與諸煩惱恆俱生故。非後者，即與彼惑俱時滅故。**

戌二、釋第二頌

**又顯所說解脫之相。謂非即彼生已後方清淨，別有所餘清淨意生；即彼先來無染汙故，說為解脫。**

戌三、釋第三頌

**為成此義，故復說言：其有染汙者，畢竟性清淨等頌。**

　　謂染汙意恆時諸惑俱生滅者：此染汙意，亦名末那，常與俱生任運四種煩惱一時相應。謂薩迦耶見、我慢、我愛及與無明。此四煩惱，若在定地，若不定地，當知恆行。如決擇分說。（陵本五十一卷八頁4088）此說諸惑，應準彼知。

戌四、釋第四頌2　亥一、標義

**又復顯示二種解脫。謂煩惱解脫及事解脫。**

亥二、配釋2　天一、煩惱解脫

**諸種子滅故，諸煩惱盡故者，顯示煩惱解脫。**

天二、事解脫2　地一、釋

**即於此無染者，顯示**[^20]**事解脫。**

地二、證

**如經言：苾芻當知！若於眼中貪欲永斷，如是此眼亦當永斷，乃至廣說。**

　　又復顯示二種解脫等者：此釋頌中顯示二差別句。

戌五、釋第五頌2　亥一、標義

**如是顯示有餘依解脫已，次當顯示無餘依解脫。**

亥二、釋頌3　天一、自內所證

**自內**[^21]**所證者，顯彼不思議故。**

天二、唯眾苦盡

**唯眾苦盡者，為遣妄計唯無性執。謂有餘依永寂滅故，說為寂滅，非全無性。**

天三、永絕戲論

**無戲論者，此解脫性唯內所證。若異不異、死後當有或當無等一切戲論不能說故。**

戌六、釋第六頌2　亥一、標義

**為顯補特伽羅及法，俱非流轉生死或般涅槃。**

亥二、舉頌

**故復頌言：眾生名相續，及法想相中，無生死流轉，亦無涅槃者。**

　　眾生名相續及法想相中者：相續有四。一、自身相續，二、他身相續，三、諸根相續，四、境界相續。如攝事分說。（陵本一百卷十五頁7510）當知初二是假建立，即此所說眾生名相續中；後二是真實義，即此所說法想相中。

癸二、建立意趣義伽他2　子一、結前生後

**已釋勝義聖教伽他。次當建立意趣義伽他。**

子二、舉頌廣釋2　丑一、舉經頌2　寅一、梵王讚請

**如經言：一時索訶世界主大梵天王往世尊所，頂禮佛足，退坐一面，以妙伽他而讚請曰：**

　　次當建立意趣義伽他等者：三學方便攝一切學，依此意趣建立伽他，是名建立意趣義伽他。此中經言，如下自釋，至文當悉。

　**於學到究竟　善斷諸疑網　今請學所學　修學為我說**

寅二、世尊告說2　卯一、略標

　**大仙應善聽　學略有三種　增上戒心慧　於彼當修學**

卯二、廣辨2　辰一、總說三學11　巳一、成辦方便

**　應圓滿六支　四樂住成就　於四各四行　智慧常清淨**

巳二、次第生起

**　初善住根本　次樂心寂靜　後聖見惡見　相應不相應**

巳三、清淨漸次

**　先淨樂靜慮　及於諦善巧　即於諸諦中　應生遠增長**

巳四、成敗果證

**　於諸學處中　有四趣三所　遠離於二趣　於二趣證得**

巳五、別總修習

**　二安住二種　一能趣涅槃　漸次為因緣　純雜而修習**

巳六、成滿先因3　午一、增上戒學

**　最先離惡作　最後樂成滿　諸學是為初　於此學聰叡**

午二、增上心學

**　由此智修淨　淨生樂成滿　諸學是為中　於此學聰叡**

午三、增上慧學

**　從此心解脫　永滅諸戲論　諸學是為尊　於此學聰叡**

巳七、學行離合2　午一、非共2　未一、增上戒學

**　若行趣不淨　亦趣於善趣　是行說為初　當知此非共**

未二、增上心學

**　若行趣清淨　非諸趣究竟　是行說為中　當知亦非共**

午二、必共

**　若行趣清淨　於諸趣究竟　是行說為尊　當知此必共**

巳八、智愚學相

**　若有學無學　當知并聰叡　若有學無學　當知并愚夫**

巳九、成滿漸次

**　若棄捨攝受　亦斷除麤重　及現見所知　是受持三學**

巳十、差別因緣

**　若有緣無緣　亦細麤顯現　由受持遠離　言發悟所引**

巳十一、不具具等

**　初學唯有一　第二學二種　第三學具三　慧者皆超越**

辰二、別顯三學3　巳一、增上戒學4　午一、受持戒相

**　不毀壞尸羅　於學誓能順　軌範無譏論　於五處遠離**

**　若無犯出離　無惡作惡作　於彼學尋求　及勤修彼行**

午二、尸羅成就

**　終無有棄捨　命難亦無虧　常住正行中　隨毗奈耶轉**

午三、尸羅清淨

**　修治誓為先　亦修治淨命　二邊皆遠離　亦棄捨邪願**

午四、令學清淨及淨殊勝7　未一、遠離諸障礙法

**　於諸障礙法　終無有耽染　亂心法纔生　尋當速遠離**

未二、遠離惡作失念

**　非太沈太浮　恆善住正念　根本眷屬淨　而修行梵行**

未三、遠離懈怠放逸

**　應發勤精進　常堅固勇猛　恆修不放逸　五支善安住**

未四、遠離攝受貪欲

**　當隱自諸善　亦發露眾惡　得諸衣服等　麤妙皆歡喜**

**　少隨於世務　麤弊亦隨轉　受杜多功德　為寂離煩惱**

未五、遠離軌則虧損

**　當具足威儀　應量而攝受　終無有所為　詐現威儀相**

未六、遠離邪命虧損

**　不自說實德　亦不令他說　雖有所方求　而非現異相**

**　從他邊乞求　終不彊威逼　以法而獲得　得已不輕毀**

未七、成就沙門莊嚴

**　不耽著利養　及所有恭敬　亦不執諸見　增益與損減**

**　不著順世間　無義文呪術　亦不樂畜積　無義長衣鉢**

**　恐增諸煩惱　不染習居家　為淨修智慧　當親近賢聖**

**　不畜朋友家　恐發憂悲亂　能生苦煩惱　纔起尋遠離**

**　不受於信施　恐加害瘡皰　於如來正法　嘗無有棄捨**

**　於他愆犯中　無功用安樂　常省自過失　知已速發露**

**　若犯於所犯　當如法出**[^22]**離　所應營事中　能勇勵自作**

**　於佛及弟子　威德與言教　一切皆信受　觀大罪不謗**

**　於極甚深法　不可思度處　能捨舊師宗　不堅執自見**

巳二、增上心學2　午一、方便

**　常樂居遠離　及邊際臥具　恆修習善法　堅精進勇猛**

午二、清淨

**　無有欲生欲　不憎惡憎惡　離睡眠睡眠　時不居寂靜**

**　離惡作惡作　無希慮希慮　一切種恆時　成就正方便**

巳三、增上慧學2　午一、方便

**　引發與覺悟　及和合所結　有相若親昵　亦多種喜樂**

**　侵逼極親昵　名虛妄分別　能生於欲貪　智者當遠離**

**　諸欲令無飽　眾多所共有　是非法因緣　能增長貪愛**[^23]

**　賢聖所應離　速趣於壞滅　仗託於眾緣　危逸所依地**

**　諸欲如枯骨　亦如軟肉**[^24]**段　如草炬相似　猶如大火坑**

**　譬如蟒毒蛇　亦如夢所見　如借莊嚴具　如樹端熟果**

**　如是知諸欲　都不應耽樂**

午二、清淨

**　當聽聞正法　常思惟修習　先觀見麤靜　次於修一向**

**　捨煩惱麤重　於斷生欣樂　於諸相觀察　得加行究竟**

**　能離欲界欲　及離色界欲　入真諦現觀　能離一切欲**

**　證現法涅槃　及餘依永盡**

丑二、長行釋2　寅一、初頌梵王讚請2　卯一、牒標

**於學到究竟，善斷諸疑網，今請學所學，修學為我說者：於此頌中，大梵天王先讚世尊，後興請問。**

卯二、隨釋2　辰一、讚世尊

**讚世尊者，謂於一切學中，已得第一究竟，此依自利行圓滿不共德說；又能善斷展轉所生一切疑網，此依利他行圓滿不共德說。**

辰二、興請問

**興請問者，何等為學？學有幾種？云何於彼當修學耶？**

寅二、餘頌世尊告說2　卯一、初一頌略標4　辰一、標說意

**是故世尊意為策勵怖多所作懈怠眾生，總攝一切，略說三學。**

　　謂於一切學中已得第一究竟者：三乘所學，名一切學。成就一切種妙智，是名已得第一究竟。

辰二、舉頌文

**故次告曰：大仙應善聽！學略有三種，增上戒心慧。於彼當修學。**

辰三、釋方便

**此中顯示依戒心慧，若散亂者，令不散亂，方便為說增上戒學；心未定者，為令得定，方便為說增上心學；心已得定未解脫者，為令解脫，方便為說增上慧學。由此因緣，諸修行者一切所作皆得究竟。**

辰四、明所攝

**此顯世尊密意宣說一切諸學，無不攝在此三學中。**

　　諸修行者一切所作皆得究竟者：所作有八。一、滅依止，二、轉依止，三、遍知所緣，四、喜樂所緣，五、得果，六、離欲，七、轉根，八、引發神通。如聞所成地中說。（陵本十三卷二十頁1153）是名諸修行者一切所作應知。

卯二、次四十九頌廣辨2　辰一、初十五頌總說三學11　巳一、成辦方便2　午一、總標義

**又為顯示於諸學中，由此方便成辦所學，故次說言：應圓滿六支，四樂住成就，於四各四行，智慧常清淨。今此頌中，如其次第，顯示成辦三學方便。**

午二、別釋頌3　未一、第一句4　申一、牒標

**應圓滿六支者，應依增上戒學方便修學。**

申二、徵列

**何等六支？一、安住淨尸羅，二、守護別解脫律儀，三、軌則圓滿，四、所行圓滿，五、於諸小罪見大怖畏，六、受學學處。**

申三、配釋2　酉一、標

**如是六支，顯示四種尸羅清淨。**

　　一安住淨尸羅等者：此中六支，如聲聞地別釋其相應知。（陵本二十二卷二頁1893）

酉二、配

**安住淨尸羅者，是所依根本。**

　　是所依根本者：謂由最初修習淨戒，漸次進趣後證無作究竟涅槃，是故淨戒名為所依根本。

**守護別解脫律儀者，顯示出離尸羅清淨，為求解脫而出離故。軌則、所行俱圓滿者，此二顯示無所譏毀尸羅清淨。**

　　顯示無所譏毀尸羅清淨者：謂由軌則圓滿，隨順世間，不越世間；及於非所行處能善遠離，於餘無罪所有行處知時而行；由是不為世間之所譏毀，是名無所譏毀尸羅清淨。

**於諸小罪見大怖畏者，顯無穿闕尸羅清淨。**

　　顯無穿闕尸羅清淨者：謂由於微小罪見大怖畏，不虧身業，不虧語業，無闕無穿，名無穿闕尸羅清淨。

**受學學處者，顯無顛倒尸羅清淨。**

　　顯無顛倒尸羅清淨者：由於學處求受善巧，欲曉悟故，隨所教誨無增無減而能受學。又於所說學處若文、若義能無倒受，由是於戒能令無犯，名無顛倒尸羅清淨。

申四、結成

**如是六支極圓滿故，增上戒學與餘方便作所依止。**

　　增上戒學與餘方便作所依止者：增上心學、增上慧學，名餘方便。戒清淨故，方可建立，是故說戒與餘方便作所依止。聲聞地說：先於尸羅善清淨故，便無憂悔；無憂悔故，歡喜安樂；由有樂故，心得正定；心得定故，能如實知、能如實見。（陵本二十八卷二頁2327）其義應知。

未二、第二句2　申一、標

**四樂住成就者，顯示增上心學方便。**

申二、釋

**四種靜慮，名四心住；現法樂住，故名為樂。**

未三、第三四句2　申一、標

**於四各四行，智慧常清淨者，依增上慧學說。**

申二、釋

**謂於苦集滅道四聖諦中，一一皆有四行，即無常等。增上慧學由此淨智之所顯故。**

　　謂於苦集滅道四聖諦中一一皆有四行等者：聲聞地說：由四種行了苦諦相，謂無常行、苦行、空行、無我行。由四種行了集諦相，謂因行、集行、起行、緣行。由四種行了滅諦相，謂滅行、靜行、妙行、離行。由四種行了道諦相，謂道行、如行、行行、出行。（陵本三十四卷一頁2733）

巳二、次第生起2　午一、總標義

**初善住根本，次樂心寂靜，後聖見惡見，相應不相應者：此頌顯示增上三學次第生起。**

午二、別釋頌3　未一、初學

**根本者，謂增上戒。由後二種是此初學所流類故。**

未二、第二學

**既具尸羅，由無悔等次第修習，能得第二心樂靜定。**

未三、第三學

**心得定者，見如實故，能得第三成就聖見，遠離惡見。**

　　成就聖見遠離惡見者：如實知見，是名聖見。與此相違，是名惡見。由成就聖見，釋頌聖見名相應義。由遠離惡見，釋頌惡見不相應義。

巳三、清淨漸次2　午一、總標義

**先淨樂靜慮，及於諦善巧，即於諸諦中，應生遠增長者：此頌顯示三學次第清淨差別。**

午二、別釋頌3　未一、初學

**先淨者，是初學。**

未二、第二學

**樂靜慮者，是第二學。**

未三、第三學2　申一、總

**於諦善巧者，是第三學。**

申二、別3　酉一、道諦

**又於如是諦善巧中，應生者，謂道諦。應生起故。**

酉二、苦集諦

**應遠者，謂苦、集諦。應遠離故。**

酉三、滅諦

**應增長者，謂滅諦。軟中上品煩惱次第數數漸斷，增長滅故。**

巳四、成敗果證2　午一、舉頌

**於諸學處中，有四趣三所，遠離於二趣，於二趣證得者：**

午二、別釋2　未一、初二句2　申一、標

**此頌顯示於增上戒心慧學處，由所修學有成敗故，隨其所應，所得果報四趣差別。**

申二、釋3　酉一、增上戒果

**謂於欲界人天所攝所有善趣，是增上戒成所得果；即於欲界餘趣所攝所有惡趣，是增上戒敗所得果。**

酉二、增上心果

**色無色界天趣所攝所有上趣，是增上心果。**

酉三、增上慧果

**三界所不攝涅槃趣，是增上慧果。**

未二、後二句

**於如是諸趣中，遠離前二善趣、惡趣已，應證後二上趣及涅槃趣。此言顯示世出世間二道所得。**

　　於諸學處中有四趣三所等者：欲界善趣及與惡趣，是二趣應遠離。色無色界上趣及涅槃趣，是二趣應證得。如是四趣略攝為三，名為三所。謂欲界善趣、惡趣為一，色無色界上趣為一，及涅槃趣為一應知。餘文易了。

巳五、別總修習2　午一、舉頌

**二安住二種，一能趣涅槃，漸次為因緣，純雜而修習者：**

午二、別釋2　未一、前二句2　申一、二安住二種句2　酉一、最初位

**於此頌中，顯示最初增上戒學、增上心學，漸次能為增上心學、增上慧學安住因緣。**

酉二、中間位

**顯示中間增上慧、靜慮律儀所攝增上戒學，能為二種安住因緣。**

申二、一能趣涅槃句

**顯示最上一種，能為涅槃安住因緣。**

未二、後二句

**當知此中顯示修習若別若總，隨其所應。**

　　二安住二種一能趣涅槃等者：謂安住定及安住慧，是名安住二種。此有二別，謂最初位修習增上戒學，能為增上心學安住因緣；修習增上心學，能為增上慧學安住因緣，是名第一安住二種差別。於中間位修習增上慧及靜慮律儀所攝增上戒學，能為無漏增上心學、增上慧學二種安住因緣，是名第二安住二種差別。由是頌言二安住二種。證無漏已，於中慧學名為最上；依此慧學修習一切，能為涅槃安住因緣。由是頌言一能趣涅槃。當知此中，於最初位修習唯別，於中間位總別修習，於最上位修習唯總，依是義說隨其所應。由是頌言漸次為因緣，純雜而修習。別修三學名純，總修三學名雜應知。

巳六、成滿先因3　午一、增上戒學

**最先離惡作，最後樂成滿，諸學是為初，於此學聰叡者：此頌顯示由增上戒學，以無悔等漸次修習，為後轉因。**

　　最先離惡作最後樂成滿等者：此中最初由無悔故，名離惡作。無悔故生悅，生悅故心喜，心喜故身安，身安故受樂；即此受樂為最後邊，名樂成滿。此於三學為初方便，於此修學生引發慧，故名聰叡。

午二、增上心學

**由此智修淨，淨生樂成滿，諸學是為中，於此學聰叡者：此頌顯示由增上心學，修所成慧最勝善根漸次生故，為最上學因。**

　　由此智修淨淨生樂成滿等者：謂由心得正定，能如實知、能如實見；如實知見，故能起厭；厭故離染；由離染故，便得解脫；得解脫故，證無所作究竟涅槃。如聲聞地說。（陵本二十八卷二頁2328）此中道理，應準彼釋。復次，當知如實知見，即以修所成慧為其體性，此於五善根中最為殊勝，是故名為最勝善根。

午三、增上慧學

**從此心解脫，永滅諸戲論，諸學是為尊，於此學聰叡者：此頌顯示由增上慧學，能為最勝涅槃果因。**

　　從此心解脫永滅諸戲論等者：於有餘依涅槃位中，諸種子滅，諸煩惱盡，名心解脫。若入無餘般涅槃界，若異不異、死後當有或當無等一切戲論不能說故，是名永滅戲論。

巳七、學行離合2　午一、非共2　未一、增上戒學2　申一、舉頌

**若行趣不淨，亦趣於善趣，是行說為初，當知此非共者：**

申二、釋義

**此頌顯示增上戒學若有敗毀，為惡趣因；若能成立，為善趣因。此是不共，離後二學亦能成**[^25]**故。**

未二、增上心學2　申一、舉頌

**若行趣清淨，非諸趣究竟，是行說為中，當知亦非共者：**

申二、釋義

**此頌顯示中間學行，離欲界欲得清淨故，名趣清淨；未能盡離上界欲故，亦未永拔欲隨眠故，不得名為於諸趣中究竟清淨。此離最上亦能成辦，故名不共，非離最初。**

午二、必共2　未一、舉頌

**若行趣清淨，於諸趣究竟，是行說為尊，當知此必共者：**

未二、釋義

**此頌顯示最上學行，三界諸欲皆遠離故，亦能永拔諸隨眠故，於諸趣中最為究竟。不離前二能**[^26]**獨成辦，故名必共。**

巳八、智愚果相2　午一、初半頌2　未一、舉頌

**若有學無學，當知并聰叡者：**

未二、釋義

**此初半頌，顯示於三學中聰叡者相。有正學故，無邪學故。**

午二、後半頌2　未一、舉頌

**若有學無學，當知并愚夫者：**

未二、釋義

**此後半頌，顯示於三學中愚夫之相。有邪學故，無正學故。**

巳九、成滿漸次2　午一、舉頌

**若棄捨攝受，亦斷除麤重，及現見所知，是受持三學者：**

午二、釋義

**此頌顯示若能棄捨家親屬等所攝受故，若能斷除三摩地障諸麤重故，若能現見四聖諦相所知理故；如其次第，三學成滿。**

巳十、差別因緣2　午一、初半頌2　未一、舉頌

**若有緣無緣，亦細麤顯現者：**

未二、釋義

**此初半頌，顯後二學及最初學，如其次第，有緣無緣細麤差別。**

　　若有緣無緣亦細麤顯現等者：定慧二學是心所法，說彼有緣；戒攝身語，說彼無緣；是名三學有緣無緣差別。定慧二學是無色法，難可現見，說彼名細；戒攝身語，易可現見，說彼名麤；是名三學細麤差別。

午二、後半頌2　未一、舉頌

**由受持遠離，言發悟所引者：**

未二、釋義

**此後半頌，顯初中後如其次第引發因緣。謂誓期所引故，身心遠離所引故，由他言音、內正思惟所引故。**

　　身心遠離所引故者：不與在家及出家眾共相雜住，獨一無侶，是名身遠離。遠離一切染汙、無記所有作意，修習一切其性是善能引義利定地作意，及定資糧加行作意，是名心遠離。如聲聞地說。（陵本三十卷八頁2507）

巳十一、不具具等2　午一、舉頌

**初學唯有一，第二學二種，第三學具三，慧者皆超越者：**

午二、釋義

**此頌顯示初一不共，中不離初，上不離二。超彼一切，當知無學是阿羅漢。**

　　超彼一切當知無學是阿羅漢者：此中一切，謂諸有學應知。

辰二、次三十四頌別顯三學3　巳一、初二十一頌明增上戒學4　午一、受持戒相2　未一、略標義

**不毀壞尸羅，於學誓能順，軌範無譏論，於五處遠離者：此後顯示受持戒相。**

未二、配釋頌6　申一、安住淨戒

**不毀壞尸羅者，謂安住淨戒。**

申二、守護別解脫律儀

**於學誓能順者，謂守護別解脫律儀。**[^27]

申三、軌則無犯

**軌範無譏論者，謂軌則無犯。**

申四、所行無犯2　酉一、配

**於五處遠離者，謂所行無犯。**

酉二、釋2　戌一、總標列

**略有五處，諸苾芻等非所應行。謂王家、唱令家、酤酒家、倡穢家、旃荼**[^28]**羅及羯恥那家。**

戌二、隨難釋

**唱令家者，謂屠羊等。由遍宣告此屠羊等，成極重罪，多造惡業，殺害羊等故。**

申五、於諸小罪見大怖畏

**若無犯出離，無惡作惡作者：顯示於諸小罪見大怖畏。如其出離，亦無惡作；如其惡作，亦無有犯。**

　　若無犯出離無惡作惡作等者：謂於小罪見大怖畏，是故無犯。由無犯故，無有惡作。或時或處失念而犯，尋便速疾如法發露，令得還淨，由是釋言如其出離，亦無惡作。又惡作罪於罪聚中是輕品罪，由於小罪見大怖畏，此亦無犯，由是釋言如其惡作，亦無有犯。

申六、受學學處

**於彼學尋求，及勤修彼行者：顯示受學學處。**

午二、尸羅成就2　未一、舉頌

**終無有棄捨，命難亦無虧，常住正行中，隨毗奈耶轉者：**

未二、配釋

**此頌四句，如其次第顯示常尸羅性、堅尸羅性、恆所作性、恆隨轉性。**

午三、尸羅清淨2　未一、初半頌2　申一、略標義

**修治誓為先，亦修治淨命者：此初半頌，顯示軌範及命清淨。**

申二、釋誓言

**由諸軌範，先發誓願，方乃修行，故名為誓。**

未二、後半頌

**二邊皆遠離，亦棄捨邪願者：此後半頌，顯示遠離受用欲樂、自苦二邊，及棄捨生天等願故，尸羅清淨。**

午四、令學清淨及淨殊勝7　未一、遠離諸障礙法2　申一、舉頌

**於諸障礙法，終無有耽染，亂心法纔生，尋當速遠離者：**

申二、釋義

**此頌顯示於諸根門不守護等，障礙清淨所學法中，不見功德，無耽染故；於諸不善欲、恚尋等擾亂意法，雖暫生已，即除遣故；學得清淨。**

未二、遠離惡作失念2　申一、舉頌

**非太沈太浮，恆善住正念，根本眷屬淨，而修行梵行者：**

申二、釋義

**此頌顯示遠離微劣惡作故，遠離非處惡作故，遠離失念故，於究竟時及方便時，修行梵行皆得清淨。**

　　非太沈太浮恆善住正念等者：微劣惡作，是名太沈。非處惡作，是名太浮。如聲聞地釋。（陵本二十二卷八頁1913）於三世中無有失念，遇有毀犯，如法還淨，是名恆住正念。依止正願，安住具戒，名根本淨。軌則、所行皆悉圓滿，名眷屬淨。餘文易知。

**瑜伽師地論科句披尋記卷第十六**

[^1]: 「默」，磧砂、大正作「黑」。

[^2]: 「勝」，大正作「斷」。

[^3]: 「行」，大正作「行者」。

[^4]: 「老」，磧砂作「者」。

[^5]: 「言」，磧砂作「亦」。

[^6]: 「應」，磧砂、大正、陵本作「所」。

[^7]: 「應」，磧砂、大正、陵本作「所」。

[^8]: 「此」，磧砂作「是此」。

[^9]: 「應」，磧砂、大正、陵本作「所」。

[^10]: 「若」，磧砂作「有」。

[^11]: 「證」，磧砂作「說」。

[^12]: 「乃有」，披尋記原作「乃至」。卷六十四原文作「乃有」。

[^13]: 「日」，大正作「曰」。

[^14]: 「池」，磧砂作「地」。

[^15]: 「任」，磧砂作「住」。

[^16]: 「他」，磧砂作「彼」。

[^17]: 「望」，磧砂、大正、陵本作「應」。

[^18]: 「計」，磧砂、大正、陵本作「及」。

[^19]: 「己」，陵本作「已」。

[^20]: 磧砂無「示」字。

[^21]: 「內」，磧砂作「由」。

[^22]: 「出」，磧砂作「遠」。

[^23]: 「愛」，大正作「欲」。

[^24]: 「肉」，磧砂作「內」。

[^25]: 「成」，大正作「成立」。

[^26]: 「能」，大正作「能為」。

[^27]: 此二段原文為：「不毀壞尸羅於學者：謂安住淨戒。誓能順者：謂守護別解脫律儀。」

[^28]: 「荼」，大正作「茶」。
