# 瑜伽師地論科句披尋記卷第一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分**

　　本地分者：略說此論總有五分。瑜伽師地論釋云：一、本地分，略廣分別十七地義。二、攝決擇分，略攝決擇十七地中深隱要義。三、攝釋分，略攝解釋諸經儀則。四、攝異門分，略攝經中所有諸法名義差別。五、攝事分，略攝三藏眾要事義。今依最初本地分中所顯十七地義，隨文略釋。當知此中教導理趣，應是分別法相摩怛理迦所攝；為瑜伽師之所依止。望餘四分此為根本，得本地名；餘明所攝，略攝一切，解釋此故。

甲一、本地分2　乙一、略辨地名2　丙一、徵

**云何瑜伽師地？**

丙二、辨3　丁一、標

**謂十七地。**

丁二、徵

**何等十七？**

丁三、列2　戊一、嗢柁南

**嗢柁南曰：**

　　嗢柁南者：此云集施。以少略言集合多法，施諸學者令易受持，故名集施。此從瑜伽略纂釋名。

　**五識相應意　有尋伺等三　三摩地俱非　有心無心地**

　**聞思修所立　如是具三乘　有依及無依　是名十七地**

　　三摩地俱非者：三摩地名，此云等持，通說欲界及在定地諸心心所。今此唯顯定地心一境性，任運相續無散亂轉，名三摩地。於定地中有多差別相應而轉，謂得三摩地、三摩地圓滿、三摩地自在，是故名俱。與此相違，非三摩地。下長行中說三摩呬多地、非三摩呬多地，名雖有別，義實無異。三摩呬多，此云等引，唯說定心，是無悔、歡喜、安樂所引故。為簡欲界諸心心所，故易此名。

　　聞思修所立如是具三乘者：立謂成立。謂由多聞思修，善自成立諸勝解相。聲聞、獨覺及諸菩薩皆依此三為正方便，方能證得自應得義；由是故說聞思修所立如是具三乘。然復當知，此如是言，唯顯聞思修相方便決定，非三乘中都無差別。下自地中隨應廣說，其義當知。

戊二、長行

**一者、五識身相應地，二者、意地，三者、有尋有伺地，四者、無尋唯伺地，五者、無尋無伺地，六者、三摩呬多地，七者、非三摩呬多地，八者、有心地，九者、無心地，十者、聞所成地，十一者、思所成地，十二者、修所成地，十三者、聲聞地，十四者、獨覺地，十五者、菩薩地，十六者、有餘依地，十七者、無餘依地。如是略說十七，名為瑜伽師地。**

　　一者五識身相應地等者：至文當釋，茲不先述。

**本地分中五識身相應地第一**

乙二、別廣地攝14　丙一、五識身相應地2　丁一、徵

**云何五識身相應地？**

　　五識身相應地者：如下自釋，總有五種說名相應。謂自性、所依、所緣、助伴、作業。當知此中，俱有而轉是相應義。若法自性可得，及與餘法同時流轉，有諸業用，如是一切總名相應。與此相違，名不相應。如假有法，唯假有想，都無自性、所依、所緣、助伴、作業可得，是故名心不相應法。此相應義，翻釋應知。

丁二、釋2　戊一、略辨2　己一、名相應地

**謂五識身自性，彼所依，彼所緣，彼助伴，彼作業，如是總名五識身相應地。**

己二、名五識身

**何等名為五識身耶？所謂眼識、耳識、鼻識、舌識、身識。**

戊二、廣顯2　己一、別辨五相5　庚一、眼識攝5　辛一、自性

**云何眼識自性？謂依眼，了別色。**

　　謂依眼了別色者：此釋眼識自性得名。眼根為依，故名為眼；能了別色，復名為識。簡餘不共，說此自相名為自性。

辛二、所依2　壬一、別舉三依3　癸一、俱有依

**彼所依者，俱有依，謂眼。**

癸二、等無間依

**等無間依，謂意。**

癸三、種子依

**種子依，謂即此一切種子執受所依異熟所攝阿賴耶識。**

　　彼所依者等者：此中總說眼識有三所依。一、俱有依，謂眼。由與眼識俱時流轉，能與眼識為增上緣。為顯損益共同，此依最勝，不共餘識，名俱有依。所以者何？於異熟中，眼根相續恆無間斷。由此義故，成為所依。即此為依，眼識得生；眼若壞時，眼識不起。由是應知此與眼識損益共同，成俱有依。二、等無間依，謂意。此即眼識無間滅者，名之為意；即過去識之異名。由前剎那眼識滅已，後自類識無間得生，是故名為等無間依。前後自類諸心心所，有善、不善、無記等種種差別無間滅生。謂善心無間滅，或善心生，或不善心生，或無記心生；如是不善、無記心無間滅，各有三種心生，當知亦爾。諸餘差別，繁不具述。以要言之，前自類識種種差別纔生滅已，中無間隔，後自類識種種差別相續而生。前後諸心或為同分、或為異分，非一類起、非有間起、非俱時起，依此安立等無間名。三、種子依，謂即此一切種子執受所依異熟所攝阿賴耶識。攝大乘論說有頌言：由攝藏諸法，一切種子識，故名阿賴耶，勝者我開示。由是當知阿賴耶義是攝藏義。長行釋云：一切有生雜染品法於此攝藏為果性故；又即此識於彼攝藏為因性故；是故說名阿賴耶識。或諸有情攝藏此識為自我故，是故說名阿賴耶識。今於此中說種子依，體即阿賴耶識。為顯此識能與眼識為其生因，是故說言一切種子；此即攝大乘論說於彼攝藏為因性義。又顯此識受彼眼識雜染熏習，能持彼種，是故說言執受所依異熟所攝；此即攝大乘說於此攝藏為果性義。由是當知，此種子法望生現行，說名為因；望由熏習，轉說名果。如是因果皆依阿賴耶識而得建立，是故阿賴耶識名種子依。如說眼識，所餘諸識道理亦爾。隨其所應，下皆準知。復次，阿賴耶識與能熏法同時同處，不即不離，成是所熏，是故說言執受所依，執受諸根和合轉故。又性堅住，一類相續，能持習氣；唯是無記，無所違逆，能容習氣；具此二義，成是所熏，是故說言異熟所攝，唯先業引任運起故。

壬二、略釋二依2　癸一、標列

**如是略說二種所依。謂色、非色。**

癸二、隨釋2　子一、辨類

**眼是色，餘非色。**

　　如是略說二種所依等者：前說所依具有三種，今攝彼類，故略說二。一、色所攝，二、非色攝。如五蘊中，初蘊色攝，餘非色攝。此亦如是。於所依中，眼為俱有依，色蘊所攝；意為等無間依，阿賴耶識為種子依，皆非色蘊所攝。由是故說眼是色，餘非色。為顯有色、無色法類差別，是故略說二種所依。

子二、出體3　丑一、眼

**眼，謂四大種所造眼識所依淨色，無見有對。**

　　眼謂四大種所造眼識所依淨色無見有對者：眼是其名，色是其體。眼名云何？屢觀眾色，觀而復捨，故名為眼。如下意地釋。（陵本三卷十五頁254）色體云何？當知眼根為彼所攝。此有多別。為顯界攝，是故說言四大種所造。地水火風名四大種，色香味觸及與身眼名此所造。為顯相攝，是故說言眼識所依淨色。皆如決擇分說。（陵本五十四卷八頁4312）為顯類攝，是故說言無見有對。亦如決擇分釋。（陵本六十五卷九頁5180）

丑二、意

**意，謂眼識無間過去識。**

　　意謂眼識無間過去識者：謂此剎那眼識現行，於所行境有所了別，是名為識。若謝滅已，無所了別，應不名識，唯可假說名過去識。然由中無間隔，不障現識相續而生，此過去識轉名為意，能與現識為依止故。即依此義，得此意名。

丑三、一切種子識

**一切種子識，謂無始時來樂著戲論熏習為因所生一切種子異熟識。**

　　一切種子識等者：此釋前說種子所依。當知即是阿賴耶識，非離阿賴耶識別有一切種子識。前後二文，或廣或略，更互影顯，義乃圓滿。前文唯說一切種子，而未具言彼種子因；此文唯說是異熟識，而未具言執受所依。由此二文前後影顯，成種子依，義得圓滿。雖有釋言阿賴耶識非即種子識，然非此意。以此唯釋種子依故。攝大乘釋阿賴耶識，依攝藏義，顯因果別；亦依種子差別說故。由是當知，此一切種子識，即是前說阿賴耶識。約阿賴耶識位，說名異熟識，說名一切種子識，於教於理無相違失。復次，阿賴耶識，先業所引，變異成熟，隨所生處，於自體中能持三界餘體種子，由是說言一切種子異熟識。此一切種，且說有漏，不說無漏，是故更說無始時來戲論熏習為其生因。云何戲論？謂執我者三際俱行，謂我為有，或謂為無；又於諸法執有實性，或謂為異，或謂不異。如是語言皆由不正思惟虛妄分別之所發起，能引無義，不能引義，是故說彼名為戲論。如是戲論，無始時來愛樂味著，故名樂著。長時串習，故名熏習。依此熏習，彼種得生，是即所謂名言種子。言異熟者，由業現行，彼種得生；彼種生已，漸次變異乃至成熟，是即所謂業種子。由此名言及業種子，於現法中能生現行；現行生已，還熏彼種。如是展轉更互為因，成就流轉不息道理。為顯此義，是故說言一切種子異熟識。

辛三、所緣2　壬一、出體

**彼所緣者，謂色，有見有對。**

　　謂色有見有對者：此中有見，由五種相建立差別。謂顯色故，形色故，表色故，眼境界故，眼識所緣故。有對亦由五相建立差別。一、各據別處而安住故；二、於餘色聚容受、往來等業為障礙故；三、為手足、塊刀杖等所觸，便變壞故；四、一切皆為諸清淨色之所取故；五、一切皆為依清淨色識所緣故。如下決擇分釋。（陵本六十五卷九頁5181）

壬二、辨類2　癸一、標多種

**此復多種。**

癸二、略攝三2　子一、顯形等三2　丑一、標列

**略說有三，謂顯色、形色、表色。**

　　謂顯色形色表色等者：如文自釋，略有三義。第一義出體性，第二義明安立，第三義顯差別。隨文可知。

丑二、隨釋2　寅一、別辨相3　卯一、第一義3　辰一、顯色

**顯色者，謂青、黃、赤、白、光、影**[^1]**、明、闇、雲、煙、塵、霧，及空一顯色。**

辰二、形色

**形色者，謂長、短、方、圓、麤、細、正、不正、高、下色。**

辰三、表色

**表色者，謂取、捨、屈、伸、行、住、坐、臥，如是等色。**

　　空一顯色者：謂世間成時，諸有清淨第一最勝精妙性者，成蘇迷盧山。此山成已，四寶為體，所謂金、銀、頗胝、琉璃。繞蘇迷盧成七金山及四大洲。謂南贍部洲、東毗提訶洲、西瞿陀尼洲、北拘盧洲。如是四洲面蘇迷盧，隨一空中寶色顯現。如贍部洲上所見色，即琉璃寶之所顯現。餘隨所應，當知亦爾。由是故名空一顯色。

卯二、第二義3　辰一、顯色

**又顯色者，謂若色顯了，眼識所行。**

　　若色顯了眼識所行者：此釋顯色得名所以。謂青、黃、赤、白乃至空一顯色，彼彼體性隨一現前，有大威勢，映蔽餘色令不顯現；唯自所現，能生眼識，成所行性，是故名為眼識所行。

辰二、形色

**形色者，謂若色積集長短等分別相。**

　　若色積集長短等分別相者：此釋形色得名所以。積集而有，唯假非實，是故說言是分別相。

辰三、表色

**表色者，謂即此積集色，生滅相續，由變異因，於先生處不復重生，轉於異處，或無間、或有間、或近、或遠差別生，或即於此處變異生，是名表色。**

　　即此積集色生滅相續等者：此釋表色得名所以。然此表色唯約身業為論，有見攝故。色身形相有長短等種種差別，名積集色。由業異熟剎那流轉，生滅滅生，無間無斷，是名生滅相續。由造作思變異為先，於彼後時身變異轉，是故此說由變異因。身變異時，有其方所示現差別，或轉趣餘方，或住此方處，隨心示現取、捨、屈、伸、行、住、坐、臥等相。此示現相，於其方所或無間、或有間、或近、或遠非一類起，名變異生。如是變異，以思為因；能表示思，故名表色。

卯三、第三義3　辰一、顯色

**又顯色者，謂光、明等差別。**

　　謂光明等差別者：此中差別，唯說光、明，及與影、闇、雲、煙、塵、霧，及空一顯色，故置等言。不說青、黃、赤、白，以此四種是色自相。餘光、明等是自相中所有差別故。唯顯差別，是此所說。是故略無青、黃、赤、白。

辰二、形色

**形色者，謂長、短等積集差別。**

辰三、表色

**表色者，謂業用為依**[^2]**轉動差別。**

　　業用為依轉動差別者：前說由變異因，即此業用為依。前說取、捨、屈、伸、行、住、坐、臥等，即此轉動差別。

寅二、釋異名

**如是一切顯、形、表色，是眼所行、眼境界，眼識所行、眼識境界、眼識所緣，意識所行、意識境界、意識所緣，名之差別。**

　　是眼所行眼境界等者：謂一切色若正現前，名眼所行。如是眼識所行、意識所行，當知亦爾。此所行性略有六種。一、由所依處故；二、由自性故；三、由方故；四、由時故；五、由顯了不顯了故；六、由全分或一分故。如下決擇分釋。（陵本五十四卷二十二頁4383）若一切色，或正現前、或已現前、或當現前，名眼境界。如是眼識境界、意識境界，當知亦爾。為所領取，名彼境界。若一切色正現在前，能生眼識，成所了別，是名眼識所緣。如是意識所緣當知亦爾。然已現前、當現前色，亦為意識所緣，與眼識別，其義應知。

子二、好惡等三

**又即此色復有三種。謂若好顯色、若惡顯色、若俱異顯色，似色顯現。**

　　若好顯色等者：此中三種好、惡、俱異，唯說顯色，不說形、表。當知形、表依顯色有，非離顯色別有形、表。攝舉所依，略不具說。非由不說，謂彼為無。如集論中亦說三種，謂妙、不妙、俱相違色。更無分別，唯顯色故。復次，好、惡等色非實有性，唯是自心遍計所起，由是說言似色顯現。此約意識所緣，說有三種差別，不通所餘眼所行等。

辛四、助伴3　壬一、出體

**彼助伴者，謂彼俱有相應諸心所有法。所謂作意、觸、受、想、思，及餘眼識俱有相應諸心所有法。**

　　謂彼俱有相應諸心所有法等者：謂彼眼識與諸心所有法俱時流轉，同生住滅，於一所作更互相應，是名俱有相應。即由此義，心所有法得助伴名。心所有法眾多非一，所謂作意、觸、受、想、思，此五名為遍行心法，諸識生時遍俱起故。復有所餘不遍行法，隨其所應，與彼眼識俱有相應，說名為餘。

壬二、辨相

**又彼諸法同一所緣，非一行相，俱有相應，一一而轉。**

　　又彼諸法同一所緣等者：此說同行相應。謂心心所於一所緣展轉同行故。此同行相應復有多義。謂他性相應，非己性；不相違相應，非相違；同時相應，非異時；同分界地相應，非異分界地。（如集論三卷九頁說31,673b）如心心所相應道理，如是諸心所法更互相應，當知亦爾。由同分界地相應，非異分界地故，說彼諸法同一所緣；然於一所緣境，有其種種行相差別而轉，由是復說非一行相。由同時相應，非異時故，說彼諸法俱有而轉。由不相違相應，非相違故，說彼諸法相應而轉。由他性相應，非己性故，說彼諸法一一而轉。

壬三、釋因

**又彼一切各各從自種子而生。**

　　又彼一切各各從自種子而生者：如說眼識以阿賴耶識為自種子依，如是諸心所法，當知亦爾。為顯此義，說彼一切從自種生。又彼諸法一一而轉，當知自種各各差別。

辛五、作業2　壬一、略標

**彼作業者，當知有六種。**

　　彼作業者當知有六種者：眼識作業有三差別。一、了別業，此開為四；二、隨轉業，此攝有三；三、取果業。依此差別，或開或合，故成六種。

壬二、別列2　癸一、初四了別業攝2　子一、初業

**謂唯了別自境所緣，是名初業。**

　　唯了別自境所緣者：如說一切顯、形、表色，亦是眼識境界、眼識所緣，名之差別。除意識外，不共餘識，是名自境所緣。此了別業，不同意識遍緣一切自他境界，故置唯言。

子二、餘業

**唯了別自相，唯了別現在，唯一剎那了別。**

　　唯了別自相等者：如彼意識了別自相、共相；眼識不爾，唯了別自相。又彼意識了別去來今世；眼識不爾，唯了別現在。又彼意識剎那了別，或相續了別；眼識不爾，唯一剎那了別。非五識身有二剎那相隨俱生義故。如下意地釋。（陵本三卷六頁209）

癸二、後二隨轉等業攝2　子一、標

**復有二業。**

子二、列2　丑一、隨轉業

**謂隨意識轉、隨善染轉、隨發業轉。**

丑二、取果業

**又復能取愛非愛果，是第六業。**

　　復有二業等者：此說二業，即隨轉業及取果業。隨轉業中復開為三。一、隨意識轉，二、隨善染轉，三、隨發業轉。眼識轉時，由染汙及善意識力所引故，從此無間有染汙法或善法生。由此道理，說彼眼識隨意識轉、隨善染轉。如下意地釋。（陵本三卷六頁212）又由意識能發善不善業，彼亦隨轉，由是復說隨發業轉。取果業中，於人天趣有善業異熟生眼，於諸惡趣有不善業異熟生眼。如是差別，從業所生，是名能取愛非愛果。

庚二、耳識攝4　辛一、自性

**云何耳識自性？謂依耳，了別聲。**

辛二、所依2　壬一、舉依3　癸一、俱有依

**彼所依者，俱有依，謂耳。**

癸二、等無間依

**等無間依，謂意。**

癸三、種子依

**種子依，謂一切種子阿賴耶識。**

壬二、出體2　癸一、耳

**耳，謂四大種所造耳識所依淨色，無見有對。**

癸二、意等

**意及種子，如前分別。**

　　耳識自性等者：此中自性及彼所依，隨應當知如前分別。鼻、舌、身識，下皆準釋。

辛三、所緣3　壬一、出體性

**彼所緣者，謂聲，無見有對。**

壬二、辨種類2　癸一、出多種

**此復多種。如螺貝聲、大小鼓聲、舞聲、歌聲、諸音樂聲、俳戲叫聲、女聲、男聲、風林等聲、明了聲、不明了聲、有義聲、無義聲、下中上聲、江河等聲、鬥諍諠雜聲、受持演說聲、論議**[^3]**決擇聲。如是等類，有眾多聲。**

　　如螺貝聲至有眾多聲者：此中螺貝乃至俳戲叫聲，十種聲攝。女聲、男聲、風林等聲，七種聲攝。等言，等取叢聲。明了聲、不明了聲，二種聲攝；即了義聲、不了義聲。有義聲、無義聲，八種聲攝。四聖言聲，名有義聲；四非聖言聲，名無義聲。下中上聲、江河等聲，此亦七種聲攝。下惡趣聲，是名下聲；中人趣聲，是名中聲；上天趣聲，是名上聲。江河等者，等取鳥聲、獸聲。鬥諍諠雜聲乃至論議決擇聲，六種聲攝。如下自釋。（陵本三卷十二頁244）

癸二、略三種2　子一、初三種2　丑一、標列

**此略三種。謂因執受大種聲、因不執受大種聲、因執受不執受大種聲。**

丑二、料簡

**初唯內緣聲，次唯外緣聲，後內外緣聲。**

　　因執受大種聲等者：地水火風名四大種。此為依因，遍生造色，得大種名。今依大種有三差別，是故建立成三種聲。謂若大種內身所攝，為阿賴耶識之所執受，是名執受大種；以此為因，聲現前起，名因執受大種聲。若諸大種外器所攝，不為阿賴耶識之所執受，是名不執受大種；以此為因，聲現前起，名因不執受大種聲。若以執受不執受二種大種為因之所生聲，名因執受不執受大種聲，如下自釋。初唯內緣聲者，謂如鬥諍諠雜聲等；次唯外緣聲者，謂如風林聲等；後內外緣聲等者，謂如螺貝聲等。

子二、後三種

**此復三種。謂可意聲、不可意聲、俱相違聲。**

壬三、釋異名2　癸一、約彼相辨

**又復聲者，謂鳴、音、詞、吼表彰語等差別之名。**

癸二、約根識辨

**是耳所行、耳境界，耳識所行、耳識境界、耳識所緣，意識所行、意識境界、意識所緣。**

辛四、助伴及業

**助伴及業，如眼識應知。**

　　謂可意聲等者：此亦唯說意識所緣，如前眼識所分別義。鼻、舌、身識三所緣相皆應準知。

庚三、鼻識攝4　辛一、自性

**云何鼻識自性？謂依鼻，了別香。**

辛二、所依2　壬一、舉依3　癸一、俱有依

**彼所依者，俱有依，謂鼻。**

癸二、等無間依

**等無間依，謂意。**

癸三、種子依

**種子依，謂一切種子阿賴耶識。**

壬二、出體2　癸一、鼻

**鼻，謂四大種所造鼻識所依淨色，無見有對。**

癸二、意等

**意及種子，如前分別。**

辛三、所緣3　壬一、出體性

**彼所緣者，謂香，無見有對。**

壬二、辨種類3　癸一、標

**此復多種。**

癸二、列

**謂好香、惡香、平等香，鼻所齅知根、莖、華、葉、果實之**[^4]**香。**

癸三、結

**如是等類，有眾多香。**

　　鼻所齅知根莖華葉果實香者：此顯五種香攝。謂根香、莖香、葉香、華香、果香，如下意地說。（陵本三卷十三頁246）

壬三、釋異名2　癸一、約彼相辨

**又香者，謂鼻所聞、鼻所取、鼻所齅等差別之名。**

癸二、約根識辨

**是鼻所行、鼻境界，鼻識所行、鼻識境界、鼻識所緣，意識所行、意識境界、意識所緣。**

辛四、助伴及業

**助伴及業，如前應知。**

庚四、舌識攝4　辛一、自性

**云何舌識自性？謂依舌，了別味。**

辛二、所依2　壬一、舉依3　癸一、俱有依

**彼所依者，俱有依，謂舌。**

癸二、等無間依

**等無間依，謂意。**

癸三、種子依

**種子依，謂一切種子阿賴耶識。**

壬二、出體2　癸一、舌

**舌，謂四大種所造舌識所依淨色，無見有對。**

癸二、意等

**意及種子，如前分別。**

辛三、所緣3　壬一、出體性

**彼所緣者，謂味，無見有對。**

壬二、辨種類2　癸一、標

**此復多種。**

癸二、列

**謂苦、酢、辛、甘、鹹、淡、可意、不可意、若捨處所，舌所嘗。**

　　可意不可意若捨處所舌所嘗者：此顯所緣三種差別。非可意非不可意，名捨處所。於此處所不生貪恚，住無記故。

壬三、釋異名2　癸一、約彼相辨

**又味者，謂應嘗、應吞、應噉、應飲、應舐、應吮、應受用，如是等差別之名。**

癸二、約根識辨

**是舌所行、舌境界，舌識所行、舌識境界、舌識所緣，意識所行、意識境界、意識所緣。**

辛四、助伴及業

**助伴及業，如前應知。**

庚五、身識攝4　辛一、自性

**云何身識自性？謂依身，了別觸。**

辛二、所依2　壬一、舉依3　癸一、俱有依

**彼所依者，俱有依，謂身。**

癸二、等無間依

**等無間依，謂意。**

癸三、種子依

**種子依，謂一切種子阿賴耶識。**

壬二、出體2　癸一、身

**身，謂四大種所造身識所依淨色，無見有對。**

癸二、意等

**意及種子，如前分別。**

辛三、所緣3　壬一、出體性

**彼所緣者，謂觸，無見有對。**

壬二、辨種類2　癸一、多種

**此復多種。謂地、水、火、風、輕性、重性、滑性、澀性、冷、饑、渴、飽、力、劣、緩、急、病、老、死、癢、悶、黏、疲、息、軟、怯**[^5]**、勇，如是等類，有眾多觸。**

　　地水火風乃至怯勇者：此中所觸，初四大種是實有性；所餘造色輕性、重性，乃至怯、勇，當知即於大種分位假施設有。下決擇分廣釋其相。（陵本五十四卷八頁4316）

癸二、三種

**此復三種。謂好觸、惡觸、捨處所觸，身所觸。**

壬三、釋異名2　癸一、約彼相辨

**又觸者。謂所摩、所觸、若硬、若軟、若動、若煖，如是等差別之名。**

癸二、約根識辨

**是身所行、身境界，身識所行、身識境界、身識所緣，意識所行、意識境界、意識所緣。**

辛四、助伴及業

**助伴及業，如前應知。**

己二、總顯相應2　庚一、料簡識生2　辛一、生因緣2　壬一、舉眼識2　癸一、簡不生

**復次，雖眼不壞，色現在前，能生作意若不正起，所生眼識必不得生。**

癸二、顯得生

**要眼不壞，色現在前，能生作意正復現起，所生眼識方乃得生。**

壬二、例餘識

**如眼識生**[^6]**，乃至身識，應知亦爾。**

　　雖眼不壞至應知亦爾者：此中諸義，如下意地釋。（陵本三卷五頁204）

辛二、生隨轉2　壬一、舉眼識2　癸一、初三心3　子一、標

**復次，由眼識生，三心可得。**

子二、列

**如其次第，謂率爾心、尋求心、決定心。**

子三、釋

**初是眼識，二在意識。**

癸二、後二心2　子一、染淨心

**決定心後方有染淨。**

子二、等流心

**此後乃有等流眼識善不善轉。而彼不由自分別力，乃至此意不趣餘境，經爾所時，眼意二識或善或染，相續而轉。**

壬二、例餘識

**如眼識生，乃至身識，應知亦爾。**

　　由眼識生三心可得至應知亦爾者：眼識生已，從此無間，必意識生。從此無間，或時散亂，或耳識生，或五識中隨一識生。若不散亂，必定意識中第二決定心生。此中且約意識生無散亂為論，是故說言由眼識生，三心可得。初一剎那名率爾心，此是眼識；次二剎那名尋求心及決定心。當知若意識生，或時散亂，則不定爾。顯非決定，置可得言。由彼意識起尋求心及決定心，隨爾所時分別境界，此後乃有染汙或善法生，由是此言決定心後方有染淨。即由染汙及善意識力所引故，從此無間，於眼識中，染汙及善法生，是故此言此後乃有等流眼識善不善轉。然彼眼識善不善轉，唯由意識分別所引，是故此言不由自分別力。自唯隨境勢力任運而轉，無分別故；即此剎那，名染淨心。從此以後，乃至此意不趣餘境，眼意二識或善或染，相續而轉；即此剎那，名等流心。如眼識生，餘識亦爾。如下意地釋。（陵本三卷六頁210）

庚二、喻所依等2　辛一、如行旅喻

**復次，應觀五識所依，如往餘方者所乘。所緣，如所為事。助伴，如同侶。業，如自功能。**

辛二、如居家喻

**復有差別。應觀五識所依，如居家者家。所緣，如所受用。助伴，如僕使等。業，如作用。**

　　應觀五識所依等者：此中為顯五識有其自性，乃至作業和合而轉名相應義。故舉二喻示其差別。如文可知。

**本地分中意地第二之一**

丙二、意地2　丁一、結前生後

**已說五識身相應地。云何意地？**

丁二、正廣分別2　戊一、正明意相2　己一、標列

**此亦五相應知。謂自性故，彼**[^7]**所依故，彼所緣故，彼助伴故，彼作業故。**

　　云何意地等者：此云意地，攝一切識。依思量義，轉得意名。如說意處具攝諸識，此亦如是，總名意地。然此不說意相應者，隨應當知此相應相偏說意識，不說一切。下所依中，當廣其義。

己二、隨釋5　庚一、自性3　辛一、徵

**云何意自性？**

辛二、列

**謂心、意、識。**

　　云何意自性謂心意識者：此三差別如下自釋。然非一一不通一切；約勝功能，故差別說。問：五識相應前文已顯，何故此中復更宣說？答：五識麤顯，前已別說，然意未盡，今意地攝。如下廣釋色聚心心所品，非不兼說五識相應。由是當知，此云意地，攝一切識。

辛三、釋3　壬一、心

**心，謂一切種子所隨依止性、所隨依附依止性；體能執受，異熟所攝阿賴耶識。**

　　心謂一切種子所隨依止性等者：積集名心，體即阿賴耶識。由阿賴耶積集諸法一切種子，依此義故，偏得心名。一切種子略有二別。一、一切一切，二、少分一切。一切一切者，謂漏無漏諸法種子皆悉具足；少分一切者，謂唯有漏諸法種子。如下釋言：此一切種子識，若般涅槃法者，一切種子皆悉具足。不般涅槃法者，便闕三種菩提種子。此中一切，應如是知。隨阿賴耶之所生處，自體之中，皆為餘體有漏種子之所隨逐。是故欲界自體中，亦有色、無色界一切種子。如是色界自體中，亦有欲、無色界一切種子。無色界自體中，亦有欲、色界一切種子。如下自說。（陵本二卷[^8]一頁101）由是此言所隨依止性。亦為般涅槃法無漏種子之所依附，由是此言依附依止性。攝大乘說：此是出世心種子性，隨在一種所依轉處，寄在異熟識中，與彼和合俱轉，猶如水乳。此與阿賴耶識相違，非阿賴耶識所攝。是故阿賴耶識雖是彼依止性，然但依附，隨彼俱轉，是名所隨依附依止性。如是二種所依止性，當知其體即是阿賴耶識。由彼執受所依，說彼為能執受；由彼唯先業引，說名異熟所攝。具有此義，方成一切種子所隨依止性、所隨依附依止性。是故作如是說。

壬二、意

**意，謂恆行**[^9]**意，及六識身無間滅意。**

　　意謂恆行意及六識身無間滅意者：思量名意，前已略說。恆審思量，名恆行意，體即末那。思量義勝，偏得意名。又為依止，亦名為意，體即無間過去識，是名無間滅意。以理而言，心、意具有，如成唯識廣辯其相。今約麤顯，唯號六識，所謂眼識乃至意識，名六識身無間滅意。

壬三、識

**識，謂現前了別所緣境界。**

　　識謂現前了別所緣境界者：了別名識，義通一切，然前六識了別義顯，偏得此名。若彼境界能生於識，如是境界方成所緣，是名所緣境界。彼能緣心於此了別正現行時，名為現前，此名為識。若入過去及在未來，皆不名識，不現前故。為簡此義，故作是說。

庚二、所依2　辛一、等無間依

**彼所依者，等無間依**[^10]**，謂意。**

辛二、種子依

**種子依，謂如前說一切種子阿賴耶識。**

　　彼所依者等者：前自性中舉心、意、識，顯此意地遍通一切，今此所依及下所緣、助伴、作業，理亦應通一切識有。然此論中唯說前六識身，不說心、意有相應義。如下有言：此中顯由五法，六識身差別轉，乃至廣說，可為證明。由是當知，此所說義是隱密說，非是了義。是故於此所依及下所緣、助伴、作業，皆唯偏約意識為論。如文自顯。復次，此所依中，不說意識有俱有依，然理非無。成唯識說，彼俱有依即末那識。今略不說。此亦同前，不更分別心、意道理應知。

庚三、所緣2　辛一、通緣一切

**彼所緣者，謂一切法，如其所應。**

　　彼所緣者謂一切法等者：此中所緣，唯約意識，已如前說。今於此中略別為二。一、共五識，二、不共五識。總此二種名一切法。在五識中，隨自所緣，或名為色，或名聲香味觸。今此意識，於彼一切皆能遍緣，轉得法名。如說法處、法界，此亦如是。然復當知，於共所緣非定俱起。隨眼識俱，則緣色境；乃至隨身識俱，則緣觸境；或復五識同時俱起，則一切境皆為所緣。決擇分說：若於爾時一眼識轉，即於此時唯有一分別意識，與眼識同所行轉；若於爾時二、三、四、五諸識身轉，即於此時唯有一分別意識，與五識身同所行轉。（陵本七十六卷二頁5815）由是此說如其所應。

辛二、別緣不共

**若不共者，所緣即受想行蘊、無為、無見無對色、六內處，及一切種子。**

　　若不共者至一切種子者：此說不共五識所緣，略有五別。一、受想行蘊，二、無為，三、無見無對色，四、六內處，五、一切種子。由彼意識遍能了別自相、共相，及變相緣有無、假實等法，是故略說五不共法。此中唯說受想行蘊，不說識蘊，於六內處意處攝故。無為有八，謂虛空，非擇滅，擇滅，善、不善、無記法真如，不動，想受滅，如下自列。（陵本三卷十四頁252）唯有為滅之所顯故，名為無為。無見無對色有五相別。一、因緣故；二、據處所故；三、顯現故；四、無變異故；五、所緣故。下決擇分廣釋其相。（陵本六十五卷十頁5182）此色蘊中一分所攝，自心分別之所起故。十二處中，眼處乃至意處，名六內處。諸法種子，名一切種。如是等類，皆為意識之所緣境。或現量緣，或變相起，不與五識俱轉，故名不共。

庚四、助伴3　辛一、出體性

**彼助伴者，謂作意、觸、受、想、思，欲、勝解、念、三摩地、慧，信、慚、愧、無貪、無瞋、無癡、精進、輕安、不放逸、捨、不害，貪、恚、無明、慢、見、疑，忿、恨、覆、惱、嫉、慳、誑、諂、憍、害，無慚、無愧，惛沈、掉舉、不信、懈怠、放逸、邪欲、邪勝解、忘念、散亂、不正知，惡作、睡眠、尋、伺，如是等輩俱有相應心所有法，是名助伴。**

　　彼助伴者等者：此中作意、觸、受、想、思，是名遍行心所，遍一切處、一切地、一切時、一切生故。欲、勝解、念、三摩地、慧，是名別境心所，於各別境隨順生故。信、慚、愧、無貪、無瞋、無癡、精進、輕安、不放逸、捨、不害，名善心所，由對治染差別轉故。貪、恚、無明、慢、見、疑，是名根本煩惱心所，所餘煩惱從此生故。忿、恨、覆、惱，乃至睡眠、尋、伺，名隨煩惱心所，此隨根本煩惱生故，隨應當知是彼分故、彼品類故、彼等流故。如是等類一一差別，決擇分中廣釋其相。（陵本五十五卷二頁4395）此諸心所，如其所應，與彼意識俱有相應，故名助伴。

辛二、釋俱有

**同一所緣，不**[^11]**同一行相，一時俱有，一一而轉，各自種子所生。**

　　同一所緣等者：如前眼識助伴中解。

辛三、釋相應

**更互相應，有行相，有所緣，有所依。**

　　有行相有所緣有所依者：此顯心心所法諸差別名。由心心所於一所緣作無量種差別行相轉故，名有行相。由有所取，此方得生，若無所取，則不生故，名有所緣。由一種類，託眾所依差別轉故，名有所依。雖有為法無無依者，然非此中所說依義，唯恆所依為此量故，如下決擇分說。（陵本五十五卷四頁4402）

庚五、作業2　辛一、約通相辨4　壬一、能了別2　癸一、初業

**彼作業者，謂能了別自境所緣，是名初業。**

　　謂能了別自境所緣者：此中自境，謂一切法。若共五識、不共五識，一切皆為意識之所緣故，得此境名。

癸二、餘業

**復能了別自相、共相。**

　　復能了別自相共相者：謂於有法了知有相，於有相中復有自相、共相差別。自相有法略有三種。一、勝義相有，二、相狀相有，三、現在相有。共相有法亦有五種。一、種類共相，二、成所作共相，三、一切行共相，四、一切有漏共相，五、一切法共相。思所成地廣釋其相。（陵本十六卷二頁1365）由彼意識於此一切能善思擇，名能了別自相、共相。

**復能了別去來今世。**

　　復能了別去來今世者：若諸果法，已謝滅相，名過去世；有因未生相，名未來世；已生未滅相，名現在世。又諸種子不離法故，如前說法[^12]亦有三世建立差別。如下自說。（陵本三卷七頁221）

**復剎那了別，或相續了別。**

　　復剎那了別或相續了別者：謂如意識尋求心生時，或散亂不相續起，是名剎那了別。若不散亂，決定心生，由是分別引發染淨，是名相續了別。

壬二、能發業

**復為轉、隨轉，發淨不淨一切法業。**

　　復為轉隨轉發淨不淨一切法業者：由彼意識有分別力，善染心所相應俱起，不同五識唯為隨轉。剎那變異，名之為轉；相似相續，名為隨轉。由是總說發淨不淨一切法業。

壬三、能取果

**復能取愛非愛果。**

　　復能取愛非愛果者：此中果言，謂異熟果。有愛非愛二種差別。生人天趣，是名愛果；若生惡趣，名非愛果。由意識力，有諸欲取、或諸見取、或戒禁取、或我語取，即由諸取能生三界苦果，是名能取愛非愛果。

壬四、能引發一切識2　癸一、餘識

**復能引餘識身。**

癸二、等流識

**又能為因，發起等流識身。**

　　復能引餘識身乃至發起等流識身者：若五識生，意識為先，是名意識引餘識身。又或五識生已，意識方生。如說五識率爾心後，意識尋求、決定心生；復由尋求、決定二意識故，分別境界，從此無間染淨心起。以此為因，引令五識亦有染汙及善法生，相續等流，名等流心。如是道理，前已引釋，是名發起等流識身。

辛二、約最勝辨2　壬一、標列

**又諸意識望餘識身有勝作業。**

　　望餘識身有勝作業者：前說作業，與五識身雖有不共，總略而言，亦六種攝。今於總略更廣宣說有勝作業。五識昧劣，不名為勝；意識明利，獨得勝名。由此勝故，作業亦勝，名勝作業。

**謂分別所緣，審慮所緣，若醉，若狂，若夢，若覺，若悶，若醒，若能發起身業、語業，若能離欲，若離欲退，若斷善根，若續善根，若死，若生等。**

　　若死若生等者：此中等言，等取外分若壞若成，如下自說。

壬二、隨釋15　癸一、分別所緣3　子一、徵

**云何分別所緣？**

子二、釋2　丑一、標列

**由七種分別。謂有相分別、無相分別、任運分別、尋求分別、伺察分別、染汙分別、不染汙分別。**

丑二、隨釋7　寅一、有相分別

**有相分別者，謂於先所受義、諸根成熟**[^13]**善名言者所起分別。**

　　有相分別者等者：此有二種。一、於先所受義所起分別。如於五識率爾心後，尋求、決定二意識生，分別五識彼彼境界。二、諸根成熟善名言者所起分別。謂從少年位以去，乃至老位，是名諸根成熟。於此位中有力有能了名言義，是謂善名言者。

寅二、無相分別

**無相分別者，謂隨先所引，及嬰兒等不善名言者所有分別。**

　　無相分別者等者：此亦二種。一、隨先所引所有分別。如染淨心、等流心是。二、嬰兒等不善名言者所有分別。此言嬰孩、童子位中，無有功能了名言義，是謂不善名言者。嬰孩位者，謂乃至未能遊行嬉戲。童子位者，謂能為彼事。如下自釋。（陵本二卷十九頁172）

寅三、任運分別

**任運分別者，謂於現前境界，隨境勢力任運而轉所有分別。**

　　任運分別者等者：謂彼境界或極廣大、或極可意現在前時，心若於彼已極串習、已極諳悉，便即剎那剎那相續而生，是名隨境勢力任運而轉。此通定地、不定地說。雖五識身亦有如是相轉，然非此說，由釋意識勝作業故。

寅四、尋求分別

**尋求分別者，謂於諸法觀察尋求所起分別。**

寅五、伺察分別

**伺察分別者，謂於已**[^14]**所尋求、已**[^15]**所觀察，伺察安立所起分別。**

　　伺察安立所起分別者：謂於諸法既尋求已，既觀察已，如所安立，復審觀察，是名伺察安立所起分別。前說隨尋思行，此說隨伺察行，由是建立二種差別。

寅六、染汙分別2　卯一、約貪煩惱辨

**染汙分別者，謂於過去顧**[^16]**戀俱行、於未來希樂俱行、於現在耽**[^17]**著俱行所有分別。**

卯二、約一切煩惱辨

**若欲分別、若恚分別、若害分別，或隨與一煩惱、隨煩惱相應所起分別。**

　　染汙分別者等者：此有二文。一、約三世貪染差別為論。若於諸可愛事，緣過去相，名顧戀俱行；緣未來相，名希樂俱行；緣現在相，名耽著俱行。二、約三界染惱差別為論。若欲、若恚、若害分別，唯欲界繫；隨一煩惱或隨煩惱相應所起分別，通三界繫。如是總名染汙分別。

寅七、不染汙分別2　卯一、標列

**不染汙分別者，若善、若無記。**

卯二、隨釋2　辰一、善分別

**謂出離分別、無恚分別、無害分別，或隨與一信等善法相應。**

辰二、無記分別

**或威儀路、工巧處，及諸變化所有分別。**

子三、結

**如是等類，名分別所緣。**

　　不染汙分別等者：此有二種。一、善，二、無記。謂出離分別乃至或隨與一信等善法相應所有分別，是名為善。此中出離分別，謂出離欲。餘文易知。若威儀路、工巧處，及諸變化所有分別，是名無記。當知威儀、工巧亦有染善可得。若依伎樂，以染汙心發起威儀，是染汙性；若依寂靜，即是善性。若依染著發起工巧，是染汙性；若善加行所起工巧，即是善性。又變化心亦有善性可得，如諸菩薩為引導他，或為利益諸有情故而起變化，當知是善，此無染汙。如下決擇分釋。（陵本五十五卷十三頁4439）今於此中，唯取無覆無記性者所有分別，名為不染汙分別。諸無記法總說有四，謂異熟生、威儀路、工巧處、變化心。今於此中不說異熟生者，彼唯業引，非分別故。

癸二、審慮所緣4　子一、徵

**云何審慮所緣？**

子二、列

**謂如理所引、不如理所引、非如理非不如理所引。**

子三、釋3　丑一、如理所引2　寅一、釋2　卯一、依離諸見辨2　辰一、不增益

**如理所引者，謂不增益非真實有，如四顛倒。謂於無常常倒，於苦樂倒，於不淨淨倒，於無我我倒。**

　　謂於無常常倒等者：謂諸愚夫於所知事不如實知，故於諸行無常、剎那無常起常顛倒。於有漏苦起樂顛倒。於六不淨起淨顛倒。六不淨者，一、朽穢不淨，二、苦惱不淨，三、下劣不淨，四、觀待不淨，五、煩惱不淨，六、速壞不淨。如下聲聞地釋。（陵本二十六卷二十頁2229）於二無我起我顛倒。二無我者，一、補特伽羅無我，二、法無我。

辰二、不損減

**亦不損減諸真實有，如諸邪見。謂無施與等諸邪見行。**

　　謂無施與等諸邪見行者：此中邪見，謗無施與、謗無愛養、謗無祠祀，乃至廣說謗世間無真阿羅漢。如是等類皆此所說，是故言等。如下有尋有伺地說。（陵本八卷十四頁611）

卯二、依得二智辨2　辰一、法住智

**或法住智，如實了知諸所知事。**

　　或法住智如實了知諸所知事者：如佛施設開示，無倒而知，名法住智。如下有尋有伺地說。（陵本十卷十七頁816）所知事者，謂或不淨，或慈愍，或緣性緣起，或界差別，或阿那波那念，或蘊善巧，或界善巧，或處善巧，或緣起善巧，或處非處善巧，或下地麤性，或上地靜性，或苦諦、集諦、滅諦、道諦，是名所知事。如下聲聞地說。（陵本二十六卷十四頁2210）於如是等能正解了，是名如實了知。

辰二、出世智

**或善清淨出世間智，如實覺知所知諸法。**

寅二、結

**如是名為如理所引。**

　　或善清淨出世間智如實覺知所知諸法者：出世間智住有學位，名為清淨。住無學位，名善清淨。此於所知諸法能證真實，是名如實覺知。此中覺者，於實有義差別說故。如下攝異門分釋。（陵本八十三卷十二頁6311）云何名為所知諸法？謂略有五。顯揚頌云：心、心所有、色、不相應、無為。（顯揚論一卷一頁31,480b）[^18]如是五法總攝一切所應可知，是故名為所知諸法。

丑二、不如理所引

**與此相違，當知不如理所引。**

　　與此相違當知不如理所引者：翻前所說二種如理所引。由是總言與此相違。

丑三、非如理非不如理所引

**非如理非不如理所引者，謂依無記慧審察諸法。**

　　依無記慧審察諸法者：如以無記心發起威儀、工巧等事，要以無記慧審察為先，方能成辦彼彼所作，是名依無記慧審察諸法。

子四、結

**如是名為審慮所緣。**

癸三、醉

**云何醉？謂由依止性羸劣故，**

　　謂由依止性羸劣故者：此中依止，所謂意根。體性羸劣，不堪遽務，故致惑亂。此亦名醉，彼差別故。

**或不習飲故，或極數飲故，或過量飲故，便致醉亂。**

癸四、狂

**云何狂？謂由先業所引，或由諸界錯亂，**

　　或由諸界錯亂者：地水火風，名為諸界。不平等起，是名錯亂。

**或由驚怖失志，或由打觸末摩，**

　　或由打觸末摩者：謂於身中有異支節[^19]，是名末摩。若水火風隨一增勝，觸彼末摩，因此便生增上苦受，從斯不久，遂致命終，（如俱舍論十卷十八頁說29,56b）是名解支節[^20]死。除天、那落迦，所餘生處一切皆有，如下自釋。（陵本一卷十五頁77）今此不說水火及風觸末摩苦，唯依外分地大捶打，說觸末摩。此發顛狂，不遂致死，故作是說。

**或由鬼魅所著，而發癲狂。**

　　或由鬼魅所著者：謂由鬼魅嬈亂其心，令意根壞，故發顛狂。當知此由散亂所作，非餘。如下決擇分說。（陵本五十四卷二十一頁4380）

癸五、夢

**云何夢？謂由依止性羸劣；或由疲倦過失；或由食所沈重；**

　　或由食所沈重者：謂由極多食故，如極重擔鎮壓其身，令身沈重，乃至廣說令心數為惛沈睡眠之所纏繞，於睡眠時有多惡夢，於應起時不能悎寤，由是此言食所沈重。如下聲聞地說。（陵本二十三卷十四頁1987）

**或由於闇相作意思惟；**

　　或由於闇相作意思惟者：此中闇相，謂心惛昧。此若生時，無所堪能，是故睡眠必定皆起。如下三摩呬多地說。（陵本十一卷四頁848）

**或由休息**[^21]**一切事業；或由串習睡眠；或由他所引發，如由搖扇，或由明呪，或由於藥，或由威神；而發昏夢。**

　　或由他所引發等者：如由搖扇乃至威神，皆說由他引發差別。威力神通，是名威神。餘如文知。

癸六、覺

**云何覺？謂睡增者不勝疲極故，有所作者要期睡故，或他所引，從夢而覺。**

　　有所作者要期睡故者：謂如說言：思惟起想巧便而臥，先以精進策勵其心，然後寢臥。於寢臥時，時時覺寤，如林野鹿，不應一切縱放其心，隨順、趣向、臨入睡眠，乃至廣說一切當知。如下聲聞地說。（陵本二十四卷七頁2024）

癸七、悶

**云何悶？謂由風熱亂故；**

　　謂由風熱亂故者：此說風界、火界錯亂，故致悶絕。

**或由捶打故；或由瀉故，如過量轉痢及出血；**

　　如過量轉痢及出血者：此釋由瀉差別應知。

**或由極勤勞；而致悶絕。**

癸八、醒

**云何醒？謂於悶已而復出離。**

癸九、發起身業語業

**云何發起身業、語業？**

　　發起身業語業者：此中略顯四種次第，如下文說，一一可知。

**謂由發身語業智前行故；**

　　發身語業智前行者：此中智言，謂審慮思。審慮未來非現見境相應之慧，名為智故。如下攝事分說。（陵本八十六卷九頁6512）此最初起，故名前行。

**次欲生故；**

　　次欲生者：審慮無間，起決定思。樂所作欲俱有轉故，是名欲生。

**次功用起故；**

　　次功用起者：此中功用，謂動發思。此有染汙及善差別。勢力增上，得功用名。

**次隨順功用為先，身語業風轉故；從此發起身業、語業。**

　　身語業風轉者：入息、出息是名為風。要依身心，此方得轉，由業所引，故名業風。業風轉故，發起身語，能成所作，由是說言身語業風。

癸十、離欲

**云何離欲？**

　　云何離欲者：此中離欲，隨應當知世出世別。離欲因緣，總有四種，初唯出世，餘通二種。

**謂隨順離欲根成熟**[^22]**故，**

　　隨順離欲根成熟者：謂住種姓補特伽羅，由四因緣，從前際來長時流轉，不般涅槃。一、生無暇故；二、放逸過故；三、邪解行故；四、有障過故。無彼因緣，爾時方能善根成熟，漸次乃至得般涅槃。如下聲聞地[^23]釋。（陵本二十一卷[^24]二頁1816）此中善根，謂出世種姓。即以種姓為依為住，能獲信、戒、聞、捨、慧功德法，故名善根。轉上、轉勝、轉復微妙，名將成熟；乃至獲得最後有身，謂住於此得般涅槃，或能趣入正性離生，名已成熟。如下聲聞地說。（陵本二十一卷十七頁1869）由根成熟，方能證彼，是故說名隨順離欲。

**從他獲得隨順教誨故，**

　　從他獲得隨順教誨者：謂初修業者始修業時，從善通達修瑜伽師聽聞教誨，由是因緣，於修作意如應安立，隨所安立能正修行，乃至觸證心一境性。

**遠離彼障故，**

　　遠離彼障者：障略有三。一、加行障，二、遠離障，三、寂靜障。若此諸障不合、不會，說名遠離。如下聲聞地釋。（陵本二十五卷十一頁2116）

**方便正修無倒思惟故，**

　　方便正修無倒思惟者：謂出離欲略有四種所緣境事。一者、遍滿所緣境事，二者、淨行所緣境事，三者、善巧所緣境事，四者、淨惑所緣境事。於此四種境事勤修觀行，隨應解了所知境界，如實無倒，能遍了知。由是因緣，能淨煩惱，究竟解脫。

**方能離欲。**

癸十一、離欲退

**云何離欲退？**

　　云何離欲退者：此之因緣，總略有五，如下自說。通世出世，翻前應知。

**謂性軟根故；**

　　性軟根者：謂是鈍根下劣欲解故。

**新修善品者，數數思惟彼行**[^25]**狀相故；**

　　新修善品者數數思惟彼行狀相者：此中善品，謂定地中心心所法。最初修學補特伽羅，名新修善品者。要於彼定諸行相狀數數思惟，方能入初靜慮，或所餘定。由是因緣，未能證入諸無漏定。未證無漏故，或從離欲退。何以故？由於諸色乃至識法未能思惟如病、如癰等行，於有為法未能心生厭惡、怖畏、制伏，於甘露界未能繫念思惟故。此中行狀相者，行謂麤行、靜行。如其所緣作種種行而入定故。狀謂臨入諸定，便有諸定相狀先起。由此狀故，了知不久當入如是如是相定。相謂所緣及因緣相。所緣相者，謂分別體。由緣此故，能入諸定。因緣相者，謂定資糧。由此因緣，能入諸定。如下三摩呬多地說。（陵本十三卷三頁1075）

**受行順退法故；**

　　受行順退法者：謂入靜慮或所餘定，於喜、於樂、於勝功德不堪忍故，從靜慮退。如如暫入諸定差別，如是如是還復退失，乃至未善調練諸根，是名順退分定。如下三摩呬多地說。（陵本十二卷三頁973）又修定者，從初靜慮還退出已，於諸靜慮不復樂入，亦不思惟此行狀相，於所得定隨念愛味，不能上進，當知此定成退劣分。如下三摩呬多地說。（陵本十三卷六頁1090）此中於喜、於樂、於勝功德不能堪忍，及於所得定隨念愛味，是名受行順退分法應知。

**煩惱所障故；**

　　煩惱所障者：謂由煩惱不能永拔，障得涅槃故。

**惡友所攝故；**

　　惡友所攝者：由五種相，建立惡友。一、無羞恥，二、有邪見，三、有懈怠，四、有邪行，五、性怯劣。如下決擇分說。（陵本六十四卷十七頁5139）由為彼攝，引導無義，是故能令從離欲退。

**從離欲退。**

癸十二、斷善根2　子一、徵

**云何斷善根？**

子二、釋2　丑一、辨由

**謂利根者，成就上品諸惡意樂現行法故；**

　　成就上品諸惡意樂現行法者：樂欲所作相應煩惱數現行故，名現行法。令墮惡趣，故名為惡。行相猛利，故上品攝。由彼種子未被損伏、未被永害，得成就名。

**得隨順彼惡友故；**

　　得隨順彼惡友者：信順惡友，惡思所思、惡說所說、惡作所作故。

**彼邪見纏極重圓滿到究竟故；**

　　彼邪見纏極重圓滿到究竟者：於無施與、無愛養、無祠祀等所說義，自心生起決定勝解，名邪見纏。最極厚重上品所攝，故名極重。乃至少分未能損減，故名圓滿。摧伏善法，不為善法之所摧伏，名到究竟。

**彼於一切惡現行中，得無畏故；無哀愍故；能斷善根。**

　　彼於一切惡現行中等者：謂於一切身語惡不善業諸現行中，無有厭惡，心生歡喜，不見少分所有過患，是故無畏。於他有情樂為損害，名無哀愍。

丑二、料簡2　寅一、舉一切

**此中種子亦名善根，無貪瞋等亦名善根。**

寅二、簡所取

**但由安立現行善根相違相續，名斷善根；非由永拔彼種子故。**

　　此中種子亦名善根等者：謂於先世所習善因，此名種子。由此種子，於現法善能為增上，故名善根。然非此說。唯取無貪、無瞋、無癡諸現行法，名為善根。若遇違緣，令不相續，名斷善根。非由永斷彼善種子名斷義故。

癸十三、續善根

**云何續善根？謂由性利根故；見親朋友修福業故；詣善丈夫聞正法故；因生猶豫，證決定故；還續善根。**

　　因生猶豫證決定者：謂於邪法心生猶豫為先因故，後於正法生起正見而證決定，由是因緣，還續善根。復次，此中善根若斷、若續補特伽羅及其因緣，有多種別。如來成就無上根勝劣智力，於其先世善不善因所習成根，隨其所應如實了知；又於現法染淨門轉，生起當來染淨諸法，亦隨所應如實了知。如下攝事分說。（陵本九十七卷十二頁7287）

癸十四、死生2　子一、別辨死生2　丑一、死2　寅一、徵

**云何死？**

寅二、釋2　卯一、死類差別2　辰一、略2　巳一、致死因緣2　午一、總標舉

**謂由壽量極故，而便致死。**

　　謂由壽量極故而便致死者：此中且說一種致死因緣，隨應當知有多差別。贍部洲人，或時壽命廣無有量，或時短促，壽量不定。所餘生處壽量決定。又贍部洲人十歲時壽，名為少壽。傍生一分，亦名少壽，極至十日十夜壽量可得故。非想非非想處受生有情，名為多壽，經於八萬大劫數故。如下決擇分說。（陵本五十二卷十頁4176）若諸如來、菩薩、阿羅漢等，於壽行中延促自在，無壽量極，名出離死。故此不說。

午二、別分別2　未一、列三種

**此復三種。謂壽盡故，福盡故，不避不平等故。**

未二、攝二種

**當知亦是時非時死。**

巳二、將命終心

**或由善心，或不善心，或無記心。**

辰二、廣2　巳一、死因緣攝2　午一、時死

**云何壽盡故死？猶如有一，隨感壽量滿盡故死，此名時死。**

午二、非時死2　未一、別辨二種2　申一、福盡死

**云何福盡故死？猶如有一，資具闕故死。**

申二、不避不平等死2　酉一、徵

**云何不避不平等故死？**

酉二、釋2　戌一、舉說

**如世尊說：九因九緣，未盡壽量而死。**

　　如世尊說九因九緣未盡壽量而死者：九種差別，如下當釋。望義不同，各說有九；非由各說其事有別。何以故？即此九事，順益義是因義，建立義是緣義故。

戌二、辨類

**何等為九？謂食無度量，**

　　食無度量者：食有四種。一、段食，二、觸食，三、意思食，四、識食。此中食無度量乃至不近醫藥，當知唯約段食為論。若食極少，令身饑羸；或復極多，令出入息來往艱難；如是說名食無度量。

**食所不宜，**

　　食所不宜者：謂食所食，不能安隱、消變、增長安樂故。

**不消復食，**

　　不消復食者：謂由所食不平和故，於其身中不消而住。若更重食，成不消病，或生身中種種疾病。是名不消復食。

**生而不吐，**

　　生而不吐者：謂食所食若能發起身中種種苦受，應速吐棄，令於當來苦不更生。如聲聞地於食知量中說：為令新受當不更生，受諸飲食。其義正同。與此相違，當知名為生而不吐。

**熟而持之，**

　　熟而持之者：謂由過去食不知量、食所非宜、不消而食；由是因緣，於其身中生起種種身諸疾病。如是疾病熟變所生，此名為熟；若不息除，此名為持。亦如聲聞地說：為斷故受，受諸飲食。翻此應知。

**不近醫藥**[^26]**，**

　　不近醫藥者：謂為息除飲食所生身諸疾病，應宜習近種種良醫所說饒益所宜隨順醫藥，方能除斷已生疾病。如下聲聞地說。（陵本二十三卷十六頁1991）不近醫藥，翻此應知。

**不知於己若損若益，**

　　不知於己若損若益者：當知此通四食為論。如說段食，若受用已，安隱、消變、增長喜樂，是名為益；與此相違，是名為損。由攝益義是食義故。如是所餘觸食乃至識食，隨其所應，損益亦爾。

**非時、非量行非梵行。**

　　非時非量行非梵行者：謂穢下時、或有病時行非梵行，是名非時。過量而行，名為非量。是中量者，極至於五，此外一切皆名過量。如下決擇分說。（陵本五十九卷十六頁4839）

未二、總結得名

**此名非時死。**

巳二、命終心攝3　午一、略顯三心2　未一、善不善心死3　申一、約善惡法辨2　酉一、善心死2　戌一、徵

**云何善心死？**

戌二、釋3　亥一、舉因緣

**猶如有一，將命終時，自憶先時所習善法；或復由他令彼憶念。**

亥二、明隨轉

**由此因緣，爾時信等善法現行於心，乃至麤想現行。**

亥三、辨捨位3　天一、標

**若細想行時，善心即捨，唯住無記心。**

天二、徵

**所以者何？**

天三、釋

**彼於爾時，於曾習善亦不能憶，他亦不能令彼憶念。**

　　乃至麤想現行等者：了像明利，是名麤想；任運惛昧，是名細想。

酉二、不善心死2　戌一、徵

**云何不善心死？**

戌二、釋3　亥一、舉因緣

**猶如有一，命將欲終，自憶先時串習惡法；或復由他令彼憶念。**

亥二、明隨轉

**彼於爾時，貪瞋等俱諸不善法現行於心。**

亥三、辨捨等

**乃至麤、細等想現行，如前善說。**

申二、約苦樂受辨2　酉一、善心死

**又善心死時，安樂而死。將欲終時，無極苦受逼迫於身。**

酉二、不善心死

**惡心死時，苦惱而死。將命終時，極重苦受逼迫於身。**

申三、約受果前相辨2　酉一、善心死

**又善心死者，見不亂色相。**

酉二、不善心死

**不善心死者，見亂色相。**

　　善心死者見不亂色相等者：如下文說：從闇趣明、從明趣闇，當知此中二種差別。

未二、無記心死2　申一、徵

**云何無記心死？**

申二、釋

**謂行善不善者，或不行者，將命終時，自不能憶，無他令憶。爾時非善心非不善心死。既非安樂死，亦非苦惱死。**

午二、廣善不善2　未一、憶念差別2　申一、隨彊憶念

**又行善不善補特伽羅，將命終時，或自然憶先所習善及與不善，或他令憶。彼於爾時，於多曾習力最彊者，其心偏記，餘悉皆忘。**

　　於多曾習力最彊者至餘悉皆忘者：此中不說或他令憶。由多曾習力最彊故，唯隨自憶，他無堪能令自憶故。下文翻此，義可準知。

申二、隨初憶念

**若俱平等曾串**[^27]**習者，彼於爾時隨初自憶，或他令憶，唯此不捨，不起餘心。**

未二、見相差別2　申一、標由二因

**彼於爾時，由二種因增上力故，而便命終。謂樂著戲論因增上力，及淨不淨業因增上力。**

　　樂著戲論因增上力等者：如下文說，死生同時，如稱兩頭，低昂時等。又說：無始樂著戲論因已熏習故，淨不淨業因已熏習故，彼所依體由二因力無間得生。今此命終，望彼當生，是故亦說由二因力。由此命終，彼方得生；由彼當生，此便命終。死生相續，平等平等，是故死生皆說由二因力。戲論因者，謂名言種。由無始來樂著無義戲論，妄分別故，熏習成種，能生所依、所緣諸差別事。業因，謂即業種。由淨不淨業造作增長熏習力故，能感五趣異熟自體。無始時來，生死流轉，皆由此二因增上力，故作是說。

申二、辨所見相2　酉一、辨不善善2　戌一、不善2　亥一、標相

**受盡先業所引果已，若行不善業者，當於爾時，受先所作諸不善業所得不愛果之前相，猶如夢中見無量種變怪色相。**

　　當於爾時至變怪色相者：將命終時，名於爾時。諸不善業總有十體，謂從殺生乃至邪見。先所造作五相圓滿，名先所作。五相圓滿者，如下決擇分說。（陵本五十九卷十二頁4826）由此能感惡趣自體，不可愛故，名不愛果。於命終前，彼果未生，先受彼相，是名不愛果之前相。如是前相，有無量種不可愛色相似顯現，是名變怪色相。云何知耶？如下文說：流汗毛豎，諸如是等變怪相生。由是得知彼所見相。

亥二、教證2　天一、引教

**依此相故，薄伽梵說：若有先作惡不善業及增長已，彼於爾時，如日後分，或山山峰影等懸覆、遍覆、極覆。**

天二、釋義

**當知如是補特伽羅從明趣闇。**

　　先作惡不善業及增長已等者：緣生法中，業有二別。一、造作業，無明所發故；二、增長業，愛取所潤故。若有不善業熟，當往惡趣生者，彼之前相從明趣闇。猶如於日後分，彼日光明為山山峰影所障覆，如如漸次，有初中後障覆之相。若於初位，日未遍覆，但覆少分，是名懸覆。於此位中，闇相輕微。次於中位，日已遍覆，闇相轉重。乃至後位，闇相極重，故名極覆。如是惡不善業補特伽羅從明趣闇前相亦爾。

戌二、善2　亥一、例相違

**若先受盡不善業果而修善者，與上相違。當知如是補特伽羅從闇趣明。**

亥二、顯差別

**此中差別者，將命終時，猶如夢中見無量種非變怪色可意相生。**

酉二、廣不善品2　戌一、上品攝

**若作上品不善業者，彼由見斯變怪相故，流汗毛豎，手足紛亂，遂失便穢，捫摸虛空，翻睛**[^28]**咀沫。彼於爾時，有如是等變怪相生。**

戌二、中品攝

**若造中品不善業者，彼於爾時，變怪之相或有或無，設有不具。**

午三、顯我愛別3　未一、諸眾生2　申一、舉愛因

**又諸眾生將命終時，乃至未到惛昧想位，長時所習我愛現行。**

申二、明中有

**由此力故，謂我當無，便愛自身。由此建立中有、生報。**

　　由此建立中有生報者：謂由長時數習我愛現行增上力故，彼為建立，中有、生報無間得生。云何中有？謂此沒已，當生未生自相續法，中間有故，得中有名。云何生報？謂異熟果從業所生，自作自受，酬答前相，得生報名。自名言種及業種子親能生二，是名因緣。然依我愛，二方得起，由是我愛名建立因。同安危義是建立義故。如是我愛，無始時來與身俱生，是名長時所習我愛。

未二、預流等2　申一、標差別

**若預流果及一來果，爾時我愛亦復現行。然此預流及一來果，於此我愛，由智慧**[^29]**力數數推求，制而不著。**

申二、喻道理

**猶壯丈夫與羸劣者共相角**[^30]**力，能制伏之。當知此中道理亦爾。**

未三、不還果

**若不還果，爾時我愛不復現行。**

　　若不還果爾時我愛不復現行者：此中且約欲界為論。由不還果不更還來欲界，說彼我愛不復現行。

卯二、死相差別4　辰一、解支節差別2　巳一、標簡

**又解支節**[^31]**，除天、那落迦，所餘生處一切皆有。**

　　又解支節[^32]等者：謂漸命終者，臨命終時，多為斷末摩苦受所逼。末摩即是支節[^33]異名，是故此名解支節[^34]死。除天、那落迦者，以彼有情唯化生故，如下自說。（陵本二卷十六頁162）諸化生者，非漸命終，故當除之。於五趣中，除天、那落迦，所餘人、鬼、傍生，是名所餘生處。然於此中亦有一分是化生者，應不說有解支節[^35]死。今此說言一切皆有，當知少分一切有故。

巳二、辨類2　午一、標列

**此復二種。一、重，二、輕。**

午二、隨釋

**重謂作惡業者，輕謂作善業者。北拘盧洲一切皆輕。**

辰二、根具不具差別

**又色界沒時，皆具諸根。欲界沒時，隨所有根，或具、不具。**

　　色界沒時皆具諸根等者：色界諸天無有斫截破壞殘害等苦，故彼沒時，皆具諸根。欲界不爾。若有此苦而致命終，隨所有根，當知不具；若無此苦，諸根當具；由是故說或具不具。

辰三、調善不調善差別

**又清淨解脫死者，名調善死。不清淨不解脫死者，名不調善死。**

　　又清淨解脫死者名調善死等者：謂阿羅漢有餘依中，先染汙意恆行煩惱不復現行，是名清淨。解脫有二，謂煩惱解脫及事解脫。若諸種子滅及煩惱盡，是名煩惱解脫；若於諸根貪欲永斷，如是諸根亦當永斷，名事解脫。具此清淨解脫而捨身命，是名清淨解脫死者。死有六別。謂過去死、現在死、不調伏死、調伏死、同分死、不同分死。於中調伏死，即此調善死之異名。攝事分中廣釋其相。（陵本八十五卷十六頁6465）與此相違，是名不調善死。義應準知。

辰四、識捨所依差別2　巳一、漸次捨2　午一、從上分捨

**又將終時，作惡業者，識於所依從上分捨。即從上分冷觸隨起，如此漸捨乃至心處。**

午二、從下分捨

**造善業者，識於所依從下分捨。即從下分冷觸隨起，如此漸捨乃至心處。**

巳二、最後捨

**當知後識唯心處捨。從此冷觸遍滿所依。**

　　識於所依等者：此中識言，謂即一切種子異熟所攝執受所依阿賴耶識。所依，即彼執受有色根身。此為阿賴耶識之所依託，故名所依。由阿賴耶識遍滿執受所依身故，隨所執受身上下分遍滿皆煖。將命終時，不遍執受，故分分捨。隨所捨處，冷觸便生。此由作業善惡不同，說捨所依下上有別，然最後捨唯在心處，以是阿賴耶識最初生時之所託故。此中心言，謂即肉心。由於此處識最初託，還於此中識最後捨。此中道理，如下自說。（陵本一卷十九頁99）

丑二、生2　寅一、徵

**云何生？**

寅二、釋2　卯一、略2　辰一、標所由

**由我愛無間已生故，**

　　我愛無間已生者：此中我愛，長時所習。先命終時，我愛不捨；中有生時，我愛續生。於其中間無剎那斷，由是說言無間已生。

**無始樂著戲論因已熏習故，淨不淨業因已熏習故。**

　　無始樂著戲論因等者：此中略義，如前已釋。然復當知二因熏習有其差別。初戲論因無受盡相，剎那流轉相續無盡故。次淨不淨業因有受盡相，生死流轉與果有盡故。（如攝大乘論一卷十八頁說31,137c）即由是義，說戲論因無始時有，不說業因，隨先造作成熟異故。

辰二、釋得生

**彼所依體由二種因增上力故，從自種子，即於是處中有、異熟無間得生。**

卯二、廣2　辰一、總明五趣2　巳一、中有生2　午一、有色界有7　未一、彼生時

**死生同時，如稱兩頭，低昂時等。**

　　彼所依體等者：此中彼言，謂即我愛。我愛所依，體即五蘊。如是五蘊有二位別。一、中有位，二、異熟位。於此二位，體若生時，要以戲論自種為其親因，及業自種為其勝緣，由是此說從自種生。又所依體於當生處方可得生。如作善業，當往善趣，若作惡業，當往惡趣，由是此說於是處生。前所依沒，此中有生，中有滅時，異熟果生，由是故說中有、異熟無間得生。又雖無間，說有先後，然假施設，理必不然，由是故說死生同時，如稱兩頭，低昂時等。何以故？若許死生實有先後，應於中間異相可得，然不可得，故知不爾。問：何因得知有中有耶？答：從此沒已，若無所依，諸心心所無有道理轉至餘方故。如下決擇分說。（陵本五十四卷十五頁4349）

未二、彼根形2　申一、根

**而此中有必具諸根。**

　　中有必具諸根者：謂中有生與異熟別，化生類故。諸化生類，身分頓起，非漸圓滿。由是此說必具諸根。

申二、形2　酉一、別辨相2　戌一、造惡業者

**造惡業者所得中有，如黑羺光，或陰闇夜。**

戌二、作善業者

**作善業者所得中有，如白衣光，或晴明夜。**

酉二、明為境

**又此中有是極清淨天眼所行。**

　　又此中有是極清淨天眼所行者：由諸靜慮說名天住。眼依彼故，是彼果故，彼攝受故，名為天眼。是極圓滿、是善清淨靜慮果故，名極清淨。如下建立品說。（陵本四十九卷二十頁3967）

未三、彼愛欲2　申一、離先我愛

**彼於爾時，先我愛類不復現行，識已往**[^36]**故。**

申二、起現境愛

**然於境界起戲論愛，隨所當生，即彼形類中有而生。**

　　彼於爾時至中有而生者：彼諸眾生中有生時，先所依身已棄捨故，先我愛類不復現行。中有趣生往當生處，名識已往。由於先時所習彼彼境界，非不生起我所戲論分別及諸愛樂，即隨自業所當生處，如其種類形貌而生。是即天眼所行境界，非餘。

未四、彼眼攝3　申一、見趣無礙

**又中有眼猶如天眼，無有障礙，唯至生處。所趣無礙，如得神通，亦唯至生處。**

　　又中有眼至亦唯至生處者：如淨天眼能現見知諸光明色、諸微細色、諸變化色、諸淨妙色，乃至廣說皆無障礙；中有趣生，眼無障礙，亦復如是。然不遍一切，唯至當生處。又如得神境通者，或以其身，於諸牆壁、垣城等類厚障隔事直過無礙。中有趣生，於所趣處，無礙亦爾。然不遍一切，亦唯至生處。

申二、見自境界

**又由此眼，見己同類中有有情，及見自身當所生處。**

申三、視往諸趣

**又造惡業者，眼視下淨，伏面而行；往天趣者上；往人趣者傍。**

　　眼視下淨者：視惡趣色淨妙生喜故。

未五、彼壽量3　申一、初七日

**又此中有，若未得生緣，極七日住。有得生緣，即不決定。**

申二、次七日

**若極七日未得生緣，死而復生，極七日住。**

申三、餘七日

**如是展轉未得生緣，乃至七七日住，自此已後，決得生緣。**

　　未得生緣等者：此中生言，謂即生有。於當生處隨順無違，是名生緣。得生緣者，往彼得生。若未得者，還住中有。住時差別，如文可知。

未六、彼當生2　申一、無轉變

**又此中有，七日死已，或即於此類生。**

申二、有轉變

**若由餘業可轉中有種子轉者，便於餘類中生。**

　　七日死已至餘類中生者：此中七日，隨應當知，從初七日乃至最後七七日住，皆此所顯。以彼中有經七日住勢力便盡，不復能住。依此道理，總說七日。若隨已得中有形類往當生處而受生者，名即於此類生。若由餘業勢力，可令中有種子轉變生者，便異形類而生，名於餘類中生。

未七、彼異名2　申一、略標

**又此中有，有種種名。**

申二、列釋4　酉一、中有

**或名中有，在死生二有中間生故。**

酉二、健達縛

**或名健達縛，尋香行故，香所資故。**

酉三、意行2　戌一、標釋

**或名意行，以意為依，往生處故。**

戌二、料簡

**此說身往，非心緣往。**

酉四、趣生

**或名趣生，對生有起故。**

　　此說身往非心緣往者：此中身者，謂即意身。如得神通，意勢趣往，故名身往。非唯心緣，名往生處。

午二、無色界無

**當知中有除無色界一切生處。**

　　當知中有除無色界一切生處者：無色界中諸有情類，唯以四無色蘊為所依止，無色根身，中有有色，是故除之。又無色界生處有四，謂空無邊，乃至非想非非想處，依如是別，故說一切。

巳二、異熟生2　午一、那落迦及鬼趣一分2　未一、舉那落迦2　申一、標業類

**又造惡業者，謂屠羊雞豬等，隨其一類，由住不律儀眾同分故，作感那落迦惡不善業及增長已。**

申二、明趣生2　酉一、由眼見2　戌一、喻見相

**彼於爾時，猶如夢中，自於彼業所得生處，還見如是種類有情及屠羊等事。**

戌二、顯受生2　亥一、略標所由

**由先所習，喜樂馳趣，即於生處境色所礙，中有遂滅，生有續起。**

亥二、別釋二相2　天一、中有攝

**彼將沒時，如先死有，見紛亂色。**

　　由住不律儀眾同分者：於彼彼處受生有情，同界，同趣，同生，同類、位、性、形等，由彼彼分互相似性，是名眾同分，亦名有情同分。如下決擇分說。（陵本五十二卷十一頁4179）若諸有情，於屠羊等自發期心，謂我當以此活命事而自活命；又於此活命事重復起心，欲樂忍可；爾時說名不律儀者。如下決擇分說。（陵本五十三卷一頁4210）此不律儀，未捨未棄，說名為住。由此同分，說名住不律儀同分。於此位中，但成廣大諸不善根，然未成就諸不善業；作彼業已，方能成就；是名住不律儀及作業別。今於此中且說住不律儀者。已作、已增長那落迦業，隨所當生，趣彼生處而受異熟，受果前相，如文可知。

**如是乃至生滅道理，如前應知。**

　　如是乃至生滅道理如前應知者：如前已說，死生同時，如稱兩頭，低昂時等，是名生滅道理。又說彼所依體由二種因增上力故，從此種子，即於是處無間得生。如是道理亦如前知，略不具說，置乃至言。

天二、生有攝

**又彼生時，唯是化生，六處具足。**

　　又彼生時唯是化生六處具足者：彼謂那落迦果。於四生中，彼唯化生。業增上力，諸根頓起，是名六處具足。

酉二、由心倒2　戌一、正顯2　亥一、趣欲

**復起是心，而往趣之。謂我與彼嬉戲受樂，習諸技藝。**

亥二、妄見

**彼於爾時顛倒，謂造種種事業，及觸冷熱。**

戌二、反成

**若離妄見，如是相貌尚無趣欲，何況往彼。若不往彼，便不應生。**

未二、例餘鬼趣一分

**如於那落迦如是，於餘似那落迦鬼趣中生，當知亦爾，如癭鬼等。**

午二、鬼趣一分及餘一切2　未一、顯趣欲

**又於餘鬼、傍生、人等，及欲、色界天眾同分中將受生時，於當生處，見己同類可意有情，由此於彼起其欣欲，即往生處，便被拘礙。**

未二、例受生

**死生道理，如前應知。**

　　死生道理如前應知者：死謂中有滅沒，生謂生有續起。死生同時，如前已說，平等平等，道理應知。

辰二、別廣胎生2　巳一、中有攝2　午一、入因緣2　未一、由三現前

**又由三處現前，得入母胎。**

　　三處現前得入母胎者：處謂依處，胎生有情生所依故。成就剎那，名彼現前。同此剎那，三處具足，阿賴耶識方可託生；於爾所時，名入母胎。若於隨一不現前時，當知母胎便不得入。

**一、其**[^37]**母調適，而復值時；二、父母和合，俱起愛染；三、健達縛正現在前。**

未二、無三障礙2　申一、略標列

**復無三種障礙。謂產處過患所作，種子過患所作，宿業過患所作。**

申二、隨別釋3　酉一、產處過患3　戌一、徵

**云何產處過患？**

戌二、釋

**謂若產處為風熱癊之所逼迫；或於其中有麻麥果；或復其門如車螺形，有形有曲，有穢有濁。**

戌三、結

**如是等類，產處過患應知。**

酉二、種子過患3　戌一、徵

**云何種子過患？**

戌二、釋

**謂父出不淨非母，或母非父，或俱不出；或父**[^38]**精朽爛，或母，或俱**[^39]**。**

戌三、結

**如是等類，種子過患應知。**

　　種子過患者：此中種子望義假說。如穀麥等望能生芽，假名種子，非親生彼而得種名。此亦如是。以異熟果從自種生，非離戲論及業熏習，別有種子可得故。

酉三、宿業過患3　戌一、徵

**云何宿業過患？**

戌二、釋3　亥一、無相感業2　天一、無感子業

**謂或父或母不作、不增長感子之業，或復俱無。**

天二、無感父母業

**或彼有情不作、不增長感父母業。**

亥二、有感餘業2　天一、感餘子業

**或彼父母作及增長感餘子業。**

天二、感餘父母業

**或彼有情作及增長感餘父母業。**

亥三、感異宗葉業

**或感大宗葉業，或感非大宗葉業。**

戌三、結

**如是等類，宿業過患應知。**

　　宿業過患者：謂彼父母及彼有情宿所作業互不相感，由是因緣，不入母胎。望不隨順，說名過患。

午二、入相狀2　未一、牒具緣

**若無如是三種過患，三處現前，得入母胎。**

未二、別辨相5　申一、起趣欲

**彼即於中有處，自見與己同類有情為嬉戲等，於所生處起希趣欲。**

申二、起顛倒2　酉一、標

**彼於爾時，見其父母共行邪行所出精血而起顛倒。**

酉二、釋

**起顛倒者，謂見父母為邪行時，不謂父母行此邪行，乃起倒覺，見己自行。**

申三、起貪愛2　酉一、標

**見自行已，便起貪愛。**

酉二、辨2　戌一、起貪

**若當欲為女，彼即於父便起會貪；若當欲為男，彼即於母起貪亦爾。**

戌二、生欲

**乃往逼趣。若女於母，欲其遠去；若男於父，心亦復爾。**

申四、被拘礙

**生此欲已，或唯見男，或唯見女。如如漸近彼之處所，如是如是漸漸不見父母餘分，唯見男女根門。即於此處便被拘礙。死生道理，如前**[^40]**應知。**

申五、妄聞見2　酉一、薄福者

**若薄福者，當生下賤家。彼於死時及入胎時，便聞種種紛亂之聲，及自妄見入於叢林、竹葦、蘆荻等中。**

酉二、多福者

**若多福者，當生尊貴家。彼於爾時，便自聞有寂靜美妙可意音聲，及自妄見昇宮殿等可意相現。**

巳二、異熟攝2　午一、約自體辨4　未一、入胎位2　申一、總標

**爾時父母貪愛俱極，最後決定各出一滴濃厚精血。二滴和合住母胎中，合為一段，猶如熟乳凝結之時。當於此處，一切種子異熟所攝執受所依阿賴耶識和合依託。**

申二、別釋2　酉一、和合依託2　戌一、總徵

**云何和合依託？**

戌二、別釋2　亥一、和合2　天一、已生相2　地一、識生2　玄一、標相

**謂此所出濃厚精血合成一段，與顛倒緣中有俱滅。**

　　與顛倒緣中有俱滅者：濃厚精血合一段時，中有見已，便起顛倒及染愛心，即於爾時，為彼境色所礙。中有遂滅，生有續起。由中有滅與父母精血和合俱時，說與顛倒緣中有俱滅。或彼父母貪愛熱惱俱時息滅，說與俱滅，理亦可爾。

**與滅同時，即由一切種子識功能力故，有餘微細根及大種和合而生，及餘有根同分精血和合摶生。於此時中，說識已住結生相續。**

玄二、辨位

**即此名為羯羅藍位。**

　　與滅同時至羯羅藍位者：中有滅時，即識生時，故言同時。以彼中有染愛精血，方為阿賴耶識所依託故。於爾所時，由彼識中功能差別因增上力，有五色根及彼大種和合而生。此五色根但有功能，非已與果，故名微細。此與大種，體非即識，故名為餘。復由彼識託精血力，有餘身根與彼精血和合摶生。聚集生義是摶生義。如是精血與彼身根種類相似，故言同分。然為顯此身根能為餘眼等根之所依止，故言有根。即於此時，說識已住結生相續。能和合苦，名為結故。如有尋有伺地說。（陵本八卷六頁563）結即煩惱異名，或具、不具。從彼彼有情聚沒，往彼彼有情聚諸蘊續生，顛倒妄見俱時轉故。從是以後，諸根大種相續得生，由是說言結生相續。識入胎已，住胎藏中有八位別。其最初位名羯羅藍，謂已結凝，箭內仍稀故。如下自釋。（陵本二卷三頁117）

地二、名色生

**此羯羅藍中，有諸根大種唯與身根及根所依處大種俱生。**

　　此羯羅藍至大種俱生者：前說大種和合而生，而未顯示何等大種；又說有餘有根與彼精血和合摶生，亦未顯示云何有根；故於此中更復宣說。謂彼大種有二差別，一、諸根大種，二、根所依處大種。此二大種與彼身根俱有而生，此即釋前所未說義。然復當知，根所依處大種，唯約身根依處為論。羯羅藍中唯有此故，是即羯羅藍色為識之所依託，除此更無餘法可得，故於中間置有唯言。

天二、當生相2　地一、明次第2　玄一、眼等生

**即由此身根俱生諸根大種力故，眼等諸根次第當生。**

　　眼等諸根次第當生者：此顯清淨色根生起次第。舉初眼根，等取耳、鼻、舌根，是名諸根。身根已生，故不應說。今此位中，但顯有彼諸根大種能為依因，此為依故，彼方得生，由是說言次第當生。

玄二、依處生

**又由此身根俱生根所依處大種力故，諸根依處次第當生。**

　　諸根依處次第當生者：此說諸根依處皆依身根依處大種而生，由是當知，諸根依處，唯眼等四是此所說。身為依故，餘漸次起，由是復言次第當生。

地二、顯圓滿

**由彼諸根及所依處具足生故，名得圓滿依止成就。**

　　名得圓滿依止成就者：根具足生，是名根位；彼依處生，是名形位。如下自說。（陵本二卷三頁119）根形圓滿，心心所法依之而生，是故說名圓滿依止。恆現前轉，得成就名。於胎藏中八位差別，最後形位，有情自體方得圓滿，齊爾所時，名之為得。

亥二、依託2　天一、釋得名2　地一、標義

**又此羯羅藍色，與心心法**[^41]**安危共同，故名依託。**

地二、隨釋

**由心心法**[^42]**依託力故，色不爛壞；色損益故，彼亦損益；是故說彼安危共同。**

　　羯羅藍色者：羯羅藍中，諸根大種及與身根皆色攝故，名之為色。

天二、顯託處

**又此羯羅藍識最初託處，即名肉心。**

　　羯羅藍識者：羯羅藍中阿賴耶識託色而生。今唯說彼名之為識，最初得故。

**如是識於此處最初託，即從此處最後捨。**

　　即從此處最後捨者：如前已說，將命終時，識於所依分分漸捨，乃至心處，名最後捨。

**瑜伽師地論科句披尋記卷第一**

[^1]: 「光影」，磧砂藏作「影光」。

[^2]: 「依」，磧砂藏作「作」。

[^3]: 「議」，大正、磧砂、陵本作「義」。

[^4]: 磧砂藏無「實之」二字。

[^5]: 「怯」，磧砂藏作「性」。

[^6]: 磧砂藏無「生」字。

[^7]: 磧砂無「彼」字。

[^8]: 「二卷」，披尋記原作「三卷」。

[^9]: 「恆行」，磧砂作「恆行依止性」。

[^10]: 「依」，磧砂作「依依」。

[^11]: 「不」，大正作「非」。

[^12]: 「如前說法」，鉛版、科學版披尋記作「如前所說法」。但韓清淨手稿無「所」字。

[^13]: 「熟」，大正作「就」。

[^14]: 「已」，陵本作「己」。

[^15]: 「已」，陵本作「己」。

[^16]: 「顧」，磧砂作「願」。

[^17]: 「耽」，磧砂、大正、陵本作「執」。

[^18]: 披尋記原無出處。

[^19]: 「支節」，披尋記原作「肢節」。

[^20]: 「支節」，披尋記原作「肢節」。

[^21]: 「息」，磧砂作「意」。

[^22]: 「熟」，大正作「就」。

[^23]: 「聲聞地」，披尋記原作「修所成地」。但作者所引文出自聲聞地。

[^24]: 「二十一卷」，披尋記原作「二十卷」。

[^25]: 「行」，磧砂、大正、陵本作「形」。

[^26]: 「藥」，磧砂作「樂」。

[^27]: 「曾串」，磧砂作「串曾」。

[^28]: 「睛」，磧砂作「精」。

[^29]: 「慧」，磧砂作「慈」。

[^30]: 「角」，大正作「捔」。

[^31]: 「支節」，披尋記原作「肢節」。大正、陵本亦作「肢節」。

[^32]: 「支節」，披尋記原作「肢節」。

[^33]: 「支節」，披尋記原作「肢節」。

[^34]: 「支節」，披尋記原作「肢節」。

[^35]: 「支節」，披尋記原作「肢節」。

[^36]: 「往」，磧砂、大正、陵本作「住」。

[^37]: 磧砂無「其」字。

[^38]: 「父」，磧砂作「母」。

[^39]: 「或母或俱」，磧砂作「或父或母俱」。

[^40]: 「前」，磧砂、大正、陵本作「是」。

[^41]: 「法」，大正作「所」。

[^42]: 「法」，大正作「所」。
