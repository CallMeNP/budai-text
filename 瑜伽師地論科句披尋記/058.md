# 瑜伽師地論科句披尋記卷第五十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中有尋有伺等三地之一**

丙二、有尋有伺等三地3　丁一、結前生後

**如是已說五識身相應地、意地決擇。有尋有伺等三地決擇，我今當說。**

丁二、略說決擇2　戊一、別辨相2　己一、界建立攝2　庚一、那落迦有情依處2　辛一、問

**問：何故焰摩名為法王？為能損害諸眾生故？為能饒益諸眾生故？若由損害眾生，名為法王，不應道理。若由饒益眾生，今應當說云何饒益？**

辛二、答2　壬一、明饒益4　癸一、標

**答：由能饒益，不由損害。**

癸二、徵

**何以故？**

癸三、釋2　子一、舉教誨

**若諸眾生執到王所，令憶念故，遂為現彼相似之身。告言：汝等自所作業，當受其果。**

子二、令脫苦

**由是因緣，彼諸眾生各自了知，自所作業，還自受果。便於焰摩使者，眾生業力增上所生，猶如變化，非眾生所，無反害心、無瞋恚心，不懷怨恨。**

　　便於焰摩使者等者：焰摩使者非實有情，由是說言非眾生所。此由眾生業力增上所生，顯現似有，名如變化。

**乃由此故，感那落迦新業更不積集，故業盡已，脫那落迦趣。**

癸四、結

**是故焰摩由能饒益諸眾生故，名為法王。**

壬二、顯差別2　癸一、憶宿命

**若諸眾生，生那落迦憶宿命者，焰摩法王更不教誨。**

癸二、不憶宿命4　子一、標應教誨

**若有生已不憶宿命，王便教誨。**

子二、舉其種類

**略有三種補特伽羅，生那落迦不憶宿命。**

子三、列釋差別3　丑一、極愚癡

**一、極愚癡。謂生邊地，不解觀察，隨諸惡轉。**

丑二、極放逸

**二、極放逸。謂受欲者，於諸欲中增上耽著，不解觀察，隨諸惡轉。**

丑三、極邪見

**三、極邪見。謂成就一切誹謗邪見，不解觀察，隨諸惡轉。**

子四、結令憶念

**由彼不能自然憶念，故令憶念。**

庚二、傍生有情依處2　辛一、總標列

**復次，二因緣故，大海水鹹。一、生彼眾生福增上故；二、陸地眾生一分非福增上故。**

辛二、釋所以2　壬一、出福增上

**所以者何？由水鹹故，非人所涉，生彼無量微細眾生不被採害。**

壬二、簡他非福

**又大海中，種種珍寶差別可得，由水鹹故，陸地眾生一分難得。**

己二、雜染建立攝3　庚一、煩惱雜染2　辛一、標說

**復次，煩惱雜染決擇，我今當說。**

辛二、釋義3　壬一、明建立5　癸一、標

**如先所說煩惱雜染義當知。**

　　如先所說煩惱雜染義者：謂如本地分中有尋有伺地，煩惱雜染施設建立應知。（陵本八卷一頁540）

**此煩惱由五種相建立差別。**

癸二、徵

**何等為五？**

癸三、列

**一、自性故；二、自性差別故；三、染淨差別故；四、迷斷差別故；五、對治差別故。**

癸四、釋5　子一、自性

**云何自性？略有二種。一、見性煩惱，二、非見性煩惱。**

子二、自性差別3　丑一、徵

**云何自性差別？**

丑二、釋2　寅一、煩惱差別3　卯一、略標

**略有十種。見性煩惱五種差別，非見性者亦有五種。總此十種，名為煩惱自性差別。**

卯二、別釋2　辰一、出體性2　巳一、見性

**見性五者，謂薩迦耶見、邊執見、邪見、見取、戒禁取。**

巳二、非見性

**非見性五者，謂貪、恚、慢、無明、疑。**

辰二、辨行相9　巳一、薩迦耶見2　午一、標相

**薩迦耶見者，於五取蘊，心執增益，見我、我所，名薩迦耶見。**

午二、辨類2　未一、標列

**此復二種。一者、俱生，二、分別起。**

未二、隨釋2　申一、俱生

**俱生者，一切愚夫異生乃至禽獸并皆現行。**

申二、分別起

**分別起者，諸外道等計度而起。**

巳二、邊執見及邪見2　午一、別辨相2　未一、邊執見3　申一、標一切相

**邊執見者，於五取蘊，薩迦耶見增上力故，心執增益，見我斷常，名邊執見。**

申二、明分別起2　酉一、明攝2　戌一、常見攝

**常見所攝邊執見者，謂六十二諸見趣中，計度前際諸遍常論、一分常論，及計後際諸有想論、無想論、非想非非想論。**

戌二、斷見攝

**斷見所攝邊執見者，謂諸沙門、若婆羅門七事斷論。**

酉二、料簡

**此邊執見唯分別起，無有俱生。唯除即此先世已來，串習隨逐邊執見等。**

申三、指其差別

**若有分別、若無分別差別之相，如本地分已廣分別。**

　　六十二諸見趣中等者：攝事分說：又諸外道，薩迦耶見以為根本，有六十二諸惡見趣。謂四常見論、四一分常見論、二無因論、四有邊無邊想論、四不死矯亂論、十六有想論、八無想論、八非有想非無想論、七斷見論、五現法涅槃論。（陵本八十七卷二頁6558）今於此中，且說斷常邊見所攝諸論，如文可知。言七事斷論者，即彼七斷見論。如本地分中有尋有伺地說。（陵本七卷八頁503）此中由依過去及現在世起分別故，名計前際。依未來世起分別故，名計後際。二無因論、四有邊無邊想論、四不死矯亂論，及五現法涅槃論，皆邪見攝，故此不說。

未二、邪見3　申一、標相

**邪見者，一切倒見，於所知事顛倒而轉，皆名邪見。**

申二、辨類2　酉一、標列

**當知此見略有二種。一者、增益，二者、損減。**

酉二、隨釋2　戌一、增益邪見

**薩迦耶見、邊執見、見取、戒禁取，此四見等，一切皆名增益邪見。**

　　此四見等者：此中等言，等取俱有相應等法應知。

戌二、損減邪見2　亥一、標舉

**謗因、謗用、謗果、壞實事等，心執增益所有諸見，一切皆名損減邪見。**

　　心執增益所有諸見者：此中諸見，既名損減，應不說言心執增益，疑是衍文，或此應置增益見中。

亥二、別釋4　天一、謗因

**無施、無愛**[^1]**，亦無祠祀，是名謗因。**

天二、謗用

**無有妙行，亦無惡行，是名謗用。**

天三、謗果

**無有妙行、惡行諸業果及異熟，是名謗果。**

天四、壞實事

**無父無母、無化生有情，亦無世間真阿羅漢諸漏永盡，乃至廣說，如是一切名壞實事。**

　　無施無愛[^2]至名壞實事者：此中諸相，如本地分有尋有伺地一一別釋。（陵本八卷十四頁612）言乃至廣說者，謂無正至、正行等還滅相應知。

申三、明攝

**又此邪見，即計前際諸無因論、邊無邊論、不死矯亂論，及計後際現法涅槃等論所有沙門、若婆羅門。**

午二、總結攝

**當知如是薩迦耶見以為根本六十二見，三見所攝，謂常見所攝諸邊執見、斷見所攝諸邊執見，及諸邪見。**

巳三、見取

**見取者，於六十二諸見趣等，一一別計為最、為上、為勝、為妙，威勢取執，隨起言說：唯此諦實，餘皆虛妄。由此見故，能得清淨、解脫、出離，是名見取。**

　　能得清淨解脫出離者：執此無間方便以為清淨，名為清淨。或執以此解脫煩惱，名為解脫。及執以此出離生死，名為出離。如廣五蘊論說。

巳四、戒禁取

**戒禁取者，謂所受持隨順見取、見取眷屬、見取隨法若戒若禁，於所受持諸戒禁中，妄計為最、為上、為勝、為妙，威勢執取，隨起言說：唯此諦實，餘皆虛妄。由此戒禁，能得清淨、解脫、出離，是名戒禁取。**

巳五、貪2　午一、標相

**貪者，謂能耽著，心所為性。**

午二、辨類

**此復四種。謂著諸見、欲、色、無色。**

巳六、恚2　午一、標相

**恚者，謂能損害，心所為性。**

午二、辨類

**此復四種。謂於損己他見、他有情所，及於所愛不饒益所、於所不愛作饒益所所有瞋恚。**

　　謂於損己他見等者：損己他見是瞋依處，瞋依彼生，是名見瞋，此為初一。餘三依有情起，名有情瞋，如文易知。

巳七、慢3　午一、標相

**慢者，謂令心舉，心所為性。**

午二、辨類2　未一、四種

**此復四種。謂於諸見、於諸有情、於受用欲、於諸後有處起。**

未二、二種

**又此慢略有二種。一、惑亂慢，二、不惑亂慢。**

午三、別釋4　未一、於有情處慢

**於有情處慢者，謂三慢類，已如前說。**

　　謂三慢類已如前說者：如前意地決擇中說：慢依六事生。一、劣有情，二、等有情，三、勝有情，四、內取蘊，五、已得未得顛倒，六、功德顛倒。（陵本五十五卷九頁4424）此中前三，謂三慢類應知。

未二、於受欲處慢

**於受用欲處慢者，謂由大財、大族、大徒眾等現在前故，心遂高舉。**

未三、於後有處慢

**於後有處慢者，謂由計我當有不有，廣說乃至我當非想非非想等，若動不動，戲論造作諸愛趣中，現前轉故，心遂高舉。**

未四、不惑亂慢及惑亂慢3　申一、約七慢辨2　酉一、不惑亂慢

**不惑亂慢者，謂於下劣計己為勝、於等計等而生憍慢。**

　　謂於下劣計己為勝等者：慢有七種，謂慢、過慢、慢過慢、我慢、增上慢、下劣慢、邪慢。今說初一慢名不惑亂慢。集論中說：慢者，謂於下劣計己為勝，或於相似計己相似，心舉為性。（集論四卷十頁31,676c）所餘六慢名惑亂慢，亦如集論一一別釋應知。

酉二、惑亂慢

**惑亂慢者，謂餘六慢。**

申二、約受用資具辨2　酉一、惑亂慢

**又由受用鄙劣資具，自謂富樂，名惑亂慢。**

酉二、不惑亂慢

**若由受用勝妙資具，自謂富樂，名不惑亂慢。**

申三、約計後有辨2　酉一、惑亂慢

**又由邪行，謂後有勝，名惑亂慢。**

酉二、不惑亂慢

**若由正行，謂後有勝，名不惑亂慢。**

巳八、無明2　午一、標相

**無明者，謂於所知真實覺悟能覆、能障，心所為性。**

午二、辨類2　未一、四種2　申一、標列

**此略四種。一、無解愚，二、放逸愚，三、染汙愚，四、不染汙愚。**

申二、隨釋4　酉一、無解愚

**若於不見聞覺知所知義中所有無智，名無解愚。**

酉二、放逸愚

**若於見聞覺知所知義中散亂失念所有無智，名放逸愚。**

酉三、染汙愚

**於顛倒心所有無智，名染汙愚。**

酉四、不染汙愚

**不顛倒心所有無智，名不染汙愚。**

　　於顛倒心所有無智等者：非我計我，是名顛倒。彼心相應所有無智，名染汙愚，此即我執無明。離我顛倒，法執相應所有無智，名不染汙愚，此即法執無明。

未二、二種2　申一、標列

**又此無明總有二種。一、煩惱相應無明，二、獨行無明。**

申二、隨釋2　酉一、煩惱相應無明

**非無愚癡而起諸惑，是故貪等餘惑相應所有無明，名煩惱相應無明。**

酉二、獨行無明

**若無貪等諸煩惱纏，但於苦等諸諦境中，由不如理作意力故，鈍慧士夫補特伽羅，諸不如實簡擇、覆障、纏裹、闇昧等心所性，名獨行無明。**

巳九、疑2　午一、標體性

**疑者，猶豫二分不決定，心所為性。**

午二、明建立

**當知此疑，略由五相差別建立。謂於他世作用、因、果、諸諦、寶**[^3]**中，心懷猶豫。**

　　略由五相差別建立等者：於他世中流轉作用，心懷猶豫，是名初相。如是於彼妙行、惡行差別因性及彼果性，於四聖諦及佛法僧，心懷猶豫，如其次第名後四相。

卯三、廣辨4　辰一、辨能緣3　巳一、標緣二種

**如是所說十種煩惱，亦緣事轉、亦緣煩惱。**

巳二、釋其差別2　午一、約自地辨

**謂十煩惱皆與自地一切煩惱展轉相緣，亦緣自地諸有漏事。**

午二、約上下地辨

**下地煩惱能緣上地煩惱及事，非上地惑能緣下地煩惱及事。**

巳三、結不廣說

**如是煩惱展轉相緣，及下地惑能緣上地。於此處所餘決擇文，更不復現。**

　　下地煩惱能緣上地煩惱及事者：此上地緣，當知唯自分別所起名境，非彼下地煩惱親緣上地，不同分界故。

辰二、辨性別2　巳一、總辨二性2　午一、舉薩迦耶見2　未一、俱生

**復次，俱生薩迦耶見唯無記性，數現行故，非極損惱自他處故。**

未二、分別2　申一、在欲界

**若分別起薩迦耶見，由堅執故，與前相違。在欲界者，唯不善性。**

申二、在上地

**若在上地，奢摩他力所制持故，多白淨法所攝受故，成無記性。由染汙故，體是隱沒。**

午二、例所餘煩惱

**所餘煩惱，由此道理，隨應當知。**

　　由染汙故體是隱沒者：謂彼俱生、若分別起薩迦耶見，由染汙慧為其體性，故彼無記是有覆攝，名是隱沒。

巳二、廣不善性2　午一、由起惡行

**欲界煩惱為諸惡行安足處故，多不善性。**

午二、由往惡趣4　未一、標簡

**又不善者，具三因緣能往惡趣，餘則不定。**

　　具三因緣能往惡趣等者：此說能往惡趣。惡不善法由具三種因緣，則定能往。所餘煩惱非不善性，不具三種能往惡趣因緣，則不決定往生惡趣。

未二、徵問

**何等為三？**

未三、別釋3　申一、第一因緣

**謂極多修習，殷重、無間計為功德，不見其失、不見其患，縱情而起，是初因緣。**

申二、第二因緣

**用此煩惱以為依處，由身語意，於諸惡行作及增長，是第二因緣。**

申三、第三因緣

**由此煩惱斷他善品，授不善品，是第三因緣。**

　　斷他善品授不善品者：謂如諸邪見者，宣說、開示、建立彼所說義，令他隨轉，由是因緣，斷他善根、生他邪見故。

未四、簡非

**除先所作能往惡趣順後受業。**

　　除先所作能往惡趣順後受業者：前說三種因緣，唯約現法不善煩惱為論。然先所作能往惡趣順後受業，非能定往惡趣，此不具論，是故除之。

辰三、辨相應2　巳一、六識相應

**又十煩惱，七唯意地，貪、恚、無明亦通五識。**

巳二、五受相應2　午一、舉於欲界2　未一、辨一一

**又於欲界，四見及慢，喜、捨相應；**

　　四見及慢喜捨相應者：於五見中除其邪見，所餘四見及慢，喜、捨相應，由彼邪見下別說故。

**貪，樂、喜、捨相應；恚，苦、憂、捨相應；邪見，喜、憂、捨相應；疑，憂、捨相應；無明，一切五根相應。**

未二、明所說

**此據多分相應道理，其餘深細，後當廣說。**

午二、例上諸地

**於上諸地隨所有根，即與彼地煩惱相應。**

　　其餘深細後當廣說者：如下分別：是諸煩惱，幾與樂根相應？乃至幾與捨根相應？名約巨細道理建立，令久行者了自他身種種行解差別轉故。（陵本五十九卷四頁[^4]4793）其義應知。

辰四、辨所緣2　巳一、有事無事別2　午一、無事

**又十煩惱，見所斷者，名曰無事，彼所緣事非成實故。**

午二、有事

**所餘煩惱有事，無事彼相違故。**

巳二、分取全取別2　午一、取一分事

**又貪與慢緣有漏一分可意事生，恚緣一分非可意生，是故此三煩惱一分所生，名取一分。**

午二、取一切事

**所餘煩惱，通緣內外若愛非愛，及俱相違有漏事生，是故說彼名曰遍行，取一切事。**

　　又十煩惱等者：如下分別：煩惱，幾有事？幾無事？謂諸見與慢是無事，於諸行中實無有我而分別轉故。貪、恚是有事。無明、疑通二種。（陵本五十九卷三頁4792）今於此中麤相建立，總說一切煩惱，見所斷者，名曰無事。所餘煩惱修所斷者，應名有事，不通無事，相相違故，非由分別起故。如下自說：見、修所斷諸漏煩惱，當知略有五種所緣。一、緣邪分別所起事境，二、緣見境，三、緣戒禁境，四、緣自分別所起名境，五、緣任運堅固事境。當知此中，前四所緣皆非成實，故彼煩惱名曰無事。第五所緣其相相違，以彼修所斷漏，緣自任運堅固事境，由是因緣，應名有事。文說無事，其義難通，疑是衍文。

寅二、隨煩惱差別2　卯一、總標

**若有隨順如是煩惱、煩惱俱行、煩惱品類，名隨煩惱。**

卯二、別釋3　辰一、隨順煩惱攝2　巳一、徵

**云何名隨煩惱？**

巳二、釋2　午一、明建立2　未一、顯差別2　申一、標列

**略由四相差別建立。一、通一切不善心起；二、通一切染汙心起；三、於各別不善心起；四、善、不善、無記心起，非一切處、非一切時。**

　　非一切處非一切時者：如下自釋：尋伺乃至初靜慮地。惡作、睡眠唯在欲界。由是說言非一切處。非去來今定相續轉，由是說言非一切時。

申二、隨釋2　酉一、不定地攝4　戌一、通一切不善心起

**謂無慚、無愧，名通一切不善心起。**

戌二、通一切染汙心起2　亥一、出體

**隨煩惱放逸、掉舉、惛沈、不信、懈怠、邪欲、邪勝解、邪念、散亂、不正知，此十隨煩惱，通一切染汙心起。**

亥二、明繫

**通一切處三界所繫。**

戌三、各別不善心起2　亥一、辨體相

**忿、恨、覆、惱、嫉、慳、誑、諂、憍、害，此十隨煩惱，各別不善心起。若一生時，必無第二。**

亥二、明界繫2　天一、出唯欲界

**如是十種，皆欲界繫，除誑、諂、憍。**

天二、簡所說餘

**由誑及諂至初靜慮。憍通三界，此并前二，若在上地，唯無記性。**

　　此并前二等者：義顯憍及誑、諂，在欲界繫，不善心起；若在上地，性唯無記。由奢摩他力所執持故，多白淨法所攝受故，義如前說。

戌四、通善不善無記心起2　亥一、出體性

**尋、伺、惡作、睡眠，此四隨煩惱，通善、不善、無記心起，非一切處、非一切時。**

亥二、別明繫2　天一、尋伺

**若有極久尋求伺察，便令身疲、念失，心亦勞損，是故尋、伺名隨煩惱。此二乃至初靜慮地。**

天二、悔眠

**惡作、睡眠唯在欲界。**

酉二、定地攝2　戌一、出體

**又有定地諸隨煩惱。謂尋、伺、誑、諂、惛沈、掉舉、憍、放逸、懈怠等。**

戌二、明繫

**初靜慮地有初四種，餘通一切地。**

未二、顯所攝

**若雜事中，世尊所說諸隨煩惱，廣說乃至愁、歎、憂、苦隨擾惱等，及攝事分廣所分別，如是一切諸隨煩惱，皆是此中四相差別，隨其所應，相攝應知。**

　　及攝事分廣所分別者：攝事分中，分別煩惱建立差別，如彼廣說應知。（陵本八十九卷七頁6737）

午二、明依處4　未一、標

**復次，諸隨煩惱，若在欲界，略於十二處轉。**

未二、徵

**何等十二？**

未三、列

**謂執著惡行處；鬥訟諍競處；毀犯尸羅處；受學隨轉非善人法處；邪命處；耽著諸欲處；如所聞法義，心諦思惟處；於所思義，內心寂止方便持心處；展轉受用財法處；不相雜住處；遠離臥具房舍處；眾苦所集處。**

未四、釋2　申一、總標

**此十二處以為依止，如先所說貪著，乃至隨擾惱等諸隨煩惱，差別而轉。**

　　如先所說貪著等者：如前已說：若雜事中，世尊所說諸隨煩惱，廣說乃至愁、歎、憂、苦隨擾惱等，及攝事分廣所分別。一一煩惱差別應知。

申二、別配

**謂貪著、瞋恚、愚癡，依初處轉；**

　　貪著瞋恚愚癡者：此說三不善根，如攝事分釋應知。

**忿等乃至諂，依第二處轉；**

　　忿等乃至諂者：攝事分說：若瞋恚纏，能令面貌慘裂奮[^5]發，說名為忿。內懷怨結，故名為恨。隱藏眾惡，故名為覆。染汙驚惶，故名熱惱。心懷染汙，不喜他榮，故名為嫉。於資生具深懷鄙吝，故名為慳。為欺罔彼，內懷異謀，外現別相，故名為誑。心不正直、不明、不顯，解行邪取，故名為諂。（陵本八十九卷七頁6738）此應準釋。

**無慚、無愧，依第三處轉；**

　　無慚無愧者：攝事分說：於所作罪，望己不羞，故名無慚。於所作罪，望他不恥，故名無愧。

**誑等乃至謀害，依第四處轉；**

　　誑等乃至謀害者：忿等乃至諂中，已說誑依第二處轉。今復說彼及餘乃至謀害，依第四處轉。攝事分中未釋此文，其義難知。

**矯詐等乃至惡作，依第五處轉；**

　　矯詐等乃至惡作者：攝事分說：心懷染汙，為顯己德，假現威儀，故名為矯。心懷染汙，為顯己德，或現親事、或行軟語，故名為詐。又說現相、研求、以利求利、不敬、惡說、惡友、惡欲、大欲、自希欲，如是一切皆此所攝。又說惡作，未見彼釋。

**不忍耽嗜等乃至不平等貪著，依第六處轉；**

　　不忍耽嗜等者：攝事分說：於罵反罵，名為不忍。於瞋反瞋、於打反打、於弄反弄，當知亦爾。於自諸欲深生貪愛，名為耽嗜。又說遍耽嗜、貪、非法貪、執著、惡貪，如是一切皆此所攝應知。

**薩迦耶見、有見、無有見，依第七處轉。**

　　薩迦耶見等者：攝事分說：妄觀諸行為我、我所，或分別起、或是俱生，說名為見。薩迦耶見為所依止，於諸行中發起常見，名為有見。發起斷見，名無有見。此應準知。

**貪欲等乃至不作意，依第八處轉；**

　　貪欲等乃至不作意者：此中貪欲，謂貪欲蓋。等言，等取瞋恚乃至疑蓋。攝事分說：於所應作而便不作，非所應作而更反作，如所聞思修習法中，放逸為先，不起功用，名不作意。又說\[夢-夕+登\]瞢、不樂、頻申、食不知量，皆此所攝，說乃至言。

**顧悅纏綿，依第九處轉；**

　　顧悅纏綿者：攝事分說：於所緣境深生繫縛，猶如美睡，隱翳其心，是故說名不應理轉。其義當此顧悅纏綿。又說心下劣、抵突、諀訾，今此略不具說，當知亦依第九處轉。

**不質直性、不柔和性、不隨同分轉性，依第十處轉；**

　　不質直性等者：攝事分說：欺誑師長、尊重福田及同法者，名不純直。身語二業皆悉高疏，其心剛勁，又不清潔，名不和軟。於諸戒、見、軌則、正命皆不同分，名不隨順同分而轉。此應準知。

**欲尋思等乃至家生繫屬尋思，依第十一處轉；**

　　欲尋思等乃至家生繫屬尋思者：攝事分說八種尋思，謂欲尋思、恚尋思、害尋思、親里尋思、國土尋思、不死尋思、輕懱相應尋思、家勢相應尋思。如彼別釋應知。

**愁、歎等，依第十二處轉。**

　　愁歎等者：此中等言，等取苦、憂及與擾惱。攝事分說：由可愛事無常轉變，悲傷心慼，故名為愁。由彼發言咨嗟歔欷，故名為歎。因此拊膺，故名為苦。內懷冤結，故名為憂。因茲迷亂，故名為惱。（陵本八十八卷三頁6644）此應準知。

辰二、煩惱俱行攝2　巳一、簡自性

**復次，此五見是慧性故，互不相應。自性自性不相應故。**

　　自性自性不相應故者：五見自性，體唯是慧，由是說彼隨一自性，與餘隨一自性互不相應。

巳二、簡相違

**貪、恚、慢、疑更相違故，互不相應。貪染令心卑下，憍慢令心高舉，是故貪、慢更互相違。**

　　貪恚慢疑更相違故等者：貪、恚緣境，愛非愛別，是故相違。慢、疑緣境，定不定別，是故相違。由是因緣，互不相應。又復貪、慢亦互相違，如文自釋，然不應說定不相應。如前已說煩惱相應。謂無明與一切。疑都無所有。貪瞋互相無，此或與慢見。謂染愛時，或高舉、或推求。如染愛，憎恚亦爾。（陵本五十五卷七頁4416）其義應知。

辰三、煩惱品類攝2　巳一、總標

**復次，如所說諸隨煩惱，當知皆是煩惱品類。**

　　如所說諸隨煩惱者：前說隨煩惱自性，謂忿、恨、覆、惱、嫉、慳、誑、諂、憍、害、無慚、無愧、惛沈、掉舉、不信、懈怠、放逸、忘念、散亂、不正知、惡作、睡眠、尋、伺。（陵本五十五卷十頁[^6]4430）今指彼說，一一差別應知。

巳二、別顯2　午一、配釋2　未一、遍一切起3　申一、標

**且如放逸，是一切煩惱品類。**

申二、徵

**所以者何？**

申三、釋

**於染愛時，多生放逸；乃至疑時，亦有放逸。**

未二、各別類生4　申一、貪品類

**貪著、慳吝、憍高、掉舉等，皆貪品類、皆貪等流。**

申二、瞋品類

**忿、恨、惱、嫉、害等，是瞋品類、是瞋等流。**

申三、邪見品類2　酉一、誑諂

**誑、諂，是邪見品類、邪見等流。**

酉二、覆

**覆，是諂品類，當知即彼品類等流。**

申四、癡品類

**餘隨煩惱，是癡品類、是癡等流。**

午二、簡非2　未一、標簡

**唯除尋、伺。**

未二、釋名2　申一、出體性

**當知尋、伺，慧思為性，猶如諸見。若慧依止意言而生，於所緣境慞惶推究，雖慧為性，而名尋、伺。**

申二、顯義別2　酉一、尋

**於諸境界遽務推求，依止意言麤慧名尋。**

酉二、伺

**即於此境不甚遽務，而隨究察，依止意言細慧名伺。**

丑三、結

**是名建立煩惱雜染自性差別。**

子三、染淨差別3　丑一、徵

**云何建立煩惱雜染染淨差別？**

丑二、釋2　寅一、染差別3　卯一、出種類2　辰一、標列

**謂如所說本隨二惑，略二緣故染惱有情。一、由纏故；二、隨眠故。**

辰二、隨釋2　巳一、第一義

**現行現起煩惱，名纏；即此種子未斷未害，名曰隨眠，亦名麤重。**

巳二、第二義

**又不覺位，名曰隨眠；若在覺位，說名為纏。**

　　又不覺位等者：嬰兒等位不善名言，名不覺位。若善名言，諸根成熟，名在覺位。

卯二、明成就2　辰一、隨眠攝2　巳一、舉界道理3　午一、生欲界

**若諸具縛補特伽羅，生在欲界，成就三界煩惱隨眠。**

午二、生色界

**若生色界所有異生，成就欲界被奢摩他之所損伏煩惱隨眠，成就色界及無色界所未損伏煩惱隨眠。**

午三、生無色界

**若生無色所有異生，成就欲界及與色界被奢摩他之所損伏煩惱隨眠，成就無色所未損伏煩惱隨眠。**

巳二、例隨地別

**如界道理，隨地亦爾。**

辰二、纏攝2　巳一、於自地

**諸煩惱纏，未離自地煩惱欲者，自地現起；已離欲者，即不現起。**

巳二、於下上地

**若在下地，上地諸纏亦得成就；非在上地，得說成就下地諸纏。**

卯三、釋名繫2　辰一、舉具縛者2　巳一、舉煩惱種類2　午一、問

**問：具一切縛補特伽羅，諸煩惱纏起滅未捨，是諸煩惱於何事繫，過去耶？未來耶？現在耶？**

午二、答3　未一、簡過去

**答：過去已繫，故不名繫。**

未二、顯現在2　申一、由隨眠

**但於現在，由此種類煩惱隨眠，說名為繫。**

申二、由纏

**若諸煩惱正起現前，亦由纏故，說名為繫。**

未三、顯未來

**於未來世隨眠及纏，以當繫故，亦不名繫。**

　　過去已繫故不名繫等者：謂過去法因已受盡，自性已滅，故不名繫。由過去纏，說名已繫。無間為緣，為生餘法熏習相續，是名隨眠。如是隨眠，是彼過去煩惱種類，於現在世隨逐所依而不捨離，由是義故，說名為繫。

巳二、例諸餘煩惱

**如此種類，當知諸餘煩惱亦爾。**

　　如此種類等者：謂諸煩惱，於三世中或不名繫、或名為繫，有隨眠、纏種類差別。如是餘隨煩惱，彼種類別名不名繫，當知亦爾。

辰二、例不具縛者2　巳一、例同

**如具縛者，不具縛者亦復如是。**

巳二、顯別

**差別者，所餘煩惱說名為繫。**

　　所餘煩惱說名為繫者：不具縛者有六種別，謂諸有學，從預流果乃至第六阿羅漢向。隨其所應，已斷煩惱，不名為繫；所餘煩惱未永斷者，說名為繫。

寅二、淨差別2　卯一、伏煩惱攝2　辰一、問

**問：諸修行者伏煩惱纏，當云何伏？**

辰二、答3　巳一、標

**答：以修三種對治力故，伏煩惱纏。**

巳二、列

**一、了知煩惱自性過患，二、思惟對治所緣境相，**

　　思惟對治所緣境相者：本地分中聲聞地說：淨行所緣，謂不淨、慈愍、緣性緣起、界差別、阿那波那念等所緣差別。如彼廣釋應知。（陵本二十六卷十九頁2228）

**三、以勝善品滋心相續。**

巳三、釋

**當知此是永斷正見前行之道。**

　　以勝善品滋心相續者：本地分中聲聞地說：護養定資糧處，成就戒律儀等一切善法差別。其義應知。（陵本三十卷五頁2499）

卯二、斷煩惱攝2　辰一、約種類辨2　巳一、問

**問：諸修行者斷煩惱時，為捨纏耶？捨隨眠耶？由斷何故，說名為斷？**

巳二、答3　午一、標

**答：但捨隨眠。以煩惱纏先已捨故。斷隨眠故，說名為斷。**

午二、徵

**何以故？**

午三、釋

**雖纏已斷，未斷隨眠，諸煩惱纏數復現起；若隨眠斷，纏與隨眠畢竟不起。**

辰二、約三世辨2　巳一、問

**問：為斷過去？為斷未來？為斷現在？**

巳二、答3　午一、標

**答：非斷去來今，然說斷三世。**

午二、徵

**何以故？**

午三、釋2　未一、非斷去來今3　申一、非過去

**若在過去有隨眠心，任運滅故，其性已斷，復何所斷。**

申二、非未來

**若在未來有隨眠心，性未生故，體既是無，當何所斷。**

申三、非現在2　酉一、由剎那不住

**若在現在有隨眠心，此剎那後，性必不住，更何須斷。**

酉二、由不和合起

**又有隨眠離隨眠心二不和合，是故現在亦非所斷。**

未二、說斷去來今2　申一、舉道理

**然從他音、內正作意二因緣故，正見相應。隨所治惑，能治心生，諸有隨眠所治心滅。此心生時，彼心滅時，平等平等，對治生滅道理應知。**

申二、釋彼斷

**正見相應能對治心，於現在世無有隨眠，於過去世亦無隨眠；此剎那後離隨眠心，在未來世亦無隨眠。從此已後，於已轉依、已斷隨眠身相續中，所有後得世間所攝善、無記心去來今位，皆離隨眠，是故三世皆得說斷。**

丑三、結

**是名煩惱雜染染淨差別。**

　　從此已後等者：前說正見相應能對治心，有學位攝。從此已後，證無學果，名已轉依，一切煩惱隨眠已斷。彼相續中，世間所攝善法、若無記法諸相應心去來今位，不為一切世間增上種子之所隨逐，名離隨眠。

子四、迷斷差別2　丑一、徵

**云何建立煩惱雜染迷斷差別？**

丑二、釋2　寅一、略說2　卯一、舉所斷2　辰一、標

**當知略說有十五種。**

辰二、釋2　巳一、舉欲界繫

**謂欲界繫，見苦集滅道諦所斷，及修所斷，諸漏有五。**

巳二、例色無色等

**如欲界繫，色無色繫各五亦爾。**

　　當知略說有十五種等者：三界諸漏見斷、修斷，各說有五。謂依四諦，見斷分四，於修斷中總說為一，是故說五。如是三界有十五種。

卯二、列迷諦2　辰一、欲界攝2　巳一、迷苦

**欲界迷苦有十煩惱。**

巳二、迷集等2　午一、舉迷集

**迷集有八，除薩迦耶及邊執見。**

午二、例迷滅道

**如迷集諦，滅、道亦爾。**

辰二、上界攝2　巳一、顯別

**上界諸諦并除瞋恚。**

巳二、例同

**隨迷次第，如欲界說。**

　　隨迷次第如欲界說者：隨四諦別，有四迷執，名迷次第。迷相是一，說如欲界。

寅二、廣辨2　卯一、辨差別2　辰一、辨2　巳一、見斷攝4　午一、迷苦2　未一、徵

**云何迷苦有十隨眠？**

未二、釋2　申一、別辨10　酉一、由薩迦耶見

**略五取蘊總名為苦。愚夫於此五取蘊中，起二十句薩迦耶見。五句見我，餘見我所。是名迷苦薩迦耶見。**

　　五句見我餘見我所者：集論中說：於五取蘊，有二十句薩迦耶見。謂計色是我，我有諸色，色屬於我，我在色中；如是計受、想、行、識是我，我有識等，識等屬我，我在識等中。於此諸見，幾是我見？幾是我所見？謂五是我見，十五是我所見。何因十五是我所見？由相應我所故，隨轉我所故，不離我所故。（集論一卷八頁31,664c）此應準知。

酉二、由邊執見

**即用如是薩迦耶見以為依止，於五取蘊見我斷常，故邊執見亦迷於苦。**

酉三、由邪見6　戌一、謗無因等

**又諸邪見，謂無施等，乃至妙行、惡行業果及與異熟，是迷苦諦。**

戌二、謗無父母等

**又有邪見，撥無父母、化生有情，如是邪見一分迷苦、一分迷集。**

戌三、謗苦諦法

**又諸外道誹謗苦諦，起大邪見。彼謂沙門喬答摩種，為諸弟子施設苦諦，此定無有。如是邪見亦迷苦諦。**

戌四、計自在等

**又有諸見，妄計自在、世主、釋、梵及餘物類，為常、為恆，無有變易。如是邪見亦迷苦諦。**

戌五、計邊無邊

**又有諸見計邊、無邊，如是亦名迷苦邪見。**

戌六、不死矯亂一分

**又有沙門、若婆羅門不死矯亂邪見一分，亦迷苦諦。**

酉四、由見取

**若有見取，妄取迷苦所有諸見以為第一，謂能清淨、解脫、出離，如是名為迷苦見取。**

酉五、由戒禁取

**若有妄取隨順此見，此見隨法所受戒禁，以為第一，能得清淨、解脫、出離，此戒禁取，是迷苦諦。**

酉六、由疑

**若有外道於此諸見不定信受，亦不一向誹謗如來所立苦諦，但於苦諦心懷猶豫，此及所餘於苦猶豫，是迷苦疑。**

酉七、由貪

**若於如是自所起見寶愛堅著，如此見貪，是迷苦貪。**

酉八、由恚

**若於異分他所起見，心懷違損，是迷苦恚。**

酉九、由慢

**若恃此見，心生高舉，是迷苦慢。**

酉十、由無明

**若有無智，與此諸見及疑、貪等煩惱相應，若唯於苦獨行無智，如是并名迷苦無明。**

申二、總結

**此十煩惱皆迷苦諦，見苦所斷。**

　　是迷苦貪至迷苦無明者：此中貪、恚、慢、無明，唯取一分。依見迷苦起者，是故此說見苦所斷。

午二、迷集2　未一、徵

**云何迷集有八隨眠？**

未二、釋2　申一、別辨4　酉一、由邪見2　戌一、辨5　亥一、謗因

**謂諸沙門、若婆羅門謗因邪見。**

亥二、計自在等諸惡因論

**又有沙門、若婆羅門，計自在等是一切物生者、化者及與作者，此惡因論所有邪見。**

亥三、謗無施受等

**又有邪見，無施、無愛**[^7]**，亦無祠祀，無有妙行，亦無惡行。**

亥四、不死矯亂一分

**又有邪見，不死矯亂外道沙門、若婆羅門所起一分。**

亥五、謗集諦法

**又有邪見，誹謗集諦。謂諸外道作如是計：如彼沙門喬答摩種，為諸弟子所說集諦，此定無有。**

戌二、結

**如是等見，是迷集諦所起邪見。**

酉二、由見取

**若有見取，取彼諸見以為第一，能得清淨、解脫、出離，是迷集諦所起見取。**

酉三、由戒禁取

**若於隨順此見諸法所受戒禁，取為第一，能得清淨，廣說如前，是迷集諦戒禁取。**

　　能得清淨廣說如前者：謂如見取中說，能得清淨、解脫、出離。此亦如是，故指如前。

酉四、由疑等

**餘疑、貪等，如前應知。**

申二、總結

**如是八種煩惱隨眠，迷於集諦，見集所斷。**

　　餘疑貪等如前應知者：前說迷苦，說有疑、貪、恚、慢、無明。今說其相，當知亦爾。然此迷集，是其差別。

午三、迷滅2　未一、徵

**云何迷滅有八隨眠？**

未二、釋2　申一、別辨4　酉一、由邪見2　戌一、辨5　亥一、計邊無邊不死矯亂一分

**謂諸沙門、若婆羅門，計邊無邊、不死矯亂諸見一分。**

亥二、計現法涅槃

**又有沙門、若婆羅門，謂說現法涅槃論者所有邪見。**

亥三、撥無世間真阿羅漢3　天一、標

**又有邪見，撥無世間真阿羅漢，乃至廣說。**

天二、釋

**彼阿羅漢二德所顯，謂斷及智。**

天三、簡

**此中但取謗斷邪見。**

亥四、謗滅諦法

**又有邪見，誹謗滅諦，謂諸外道，廣說如前。**

亥五、橫計諸邪解脫

**又有橫計諸邪解脫所有邪見。**

戌二、結

**如是諸見，是迷滅諦所起邪見。**

　　謂諸外道廣說如前者：前說外道誹謗苦諦及與集諦，起大邪見。彼謂沙門喬答摩種，為諸弟子施設苦諦、集諦，此定無有。今說誹謗滅諦亦爾，故說如前。

酉二、由見取

**若有見取，取彼諸見以為第一，廣說如前，是迷滅諦所起見取。**

　　以為第一廣說如前者：謂如前說，能得清淨、解脫、出離，下亦準知。

酉三、由戒禁取

**若於隨順彼見諸法所受戒禁，取為第一，廣說如前，是迷滅諦戒禁取。**

酉四、由餘貪等2　戌一、總標簡

**所餘貪等，如前應知，唯除瞋恚。**

戌二、別釋相2　亥一、顯瞋恚

**謂於滅諦起怖畏心、起損害心、起恚惱心，如是瞋恚，迷於滅諦。**

亥二、餘例前

**餘如前說。**

申二、總結

**如是八種煩惱隨眠，迷於滅諦，見滅所斷。**

　　所餘貪等如前應知等者：前說迷苦、集諦，有疑、貪、恚、慢與無明。今此亦爾，唯除瞋恚迷相有別，餘如前說。

午四、迷道2　未一、徵

**云何迷道有八隨眠？**

未二、釋2　申一、別辨4　酉一、由邪見4　戌一、謗無世間真阿羅漢2　亥一、標

**謂撥無世間真阿羅漢，乃至廣說。**

亥二、釋

**此中所有誹謗一切智為導首有為無漏，當知此見，是迷道諦所起邪見。**

戌二、不死矯亂一分

**又諸沙門、若婆羅門，不死矯亂邪見一分，亦迷於道。**

戌三、謗道諦法

**又諸外道謗道邪見，彼謂沙門喬答摩種，為諸弟子說出離道，實非出離，由此不能盡出離苦。佛所施設無我之見，及所受持戒禁隨法，是惡邪道，非正妙道。如是亦名迷道邪見。**

戌四、計惡邪道

**又彼外道作如是計：我等所行若行、若道，是真行道，能盡、能出一切諸苦。如是亦名迷道邪見。**

酉二、由見取

**若有見取，取彼邪見以為第一，能得清淨、解脫、出離，如是名為迷道見取。**

酉三、由戒禁取

**若於隨順彼見諸法所受戒禁，取為第一，能得清淨、解脫、出離，是名迷道戒禁取。**

酉四、由餘貪等

**所餘貪等迷道煩惱，如迷滅諦道理應知。**

申二、總結

**如是八種煩惱隨眠，迷於道諦，見道所斷。**

巳二、修斷攝2　午一、結前徵起

**如是已說見斷諸漏。云何修道所斷諸漏？**

午二、略標別釋2　未一、標體性

**謂欲界瞋恚，三界三種貪、慢、無明，由彼長時修習正道，方能得斷，是故名為修道所斷。**

　　三界三種貪慢無明者：貪、慢、無明通三界有，故作是說。

未二、釋差別2　申一、辨品類2　酉一、所斷

**又彼煩惱界界地地皆有三品，謂下中上。**

酉二、能斷

**能斷之道亦有三品。下品之道能斷上品修斷諸漏，中能斷中，上道斷下。**

申二、顯緣事

**又彼修道所斷諸漏，於有漏事任運而轉，長時堅固，於自所迷事難可解脫。**

辰二、結

**是名建立煩惱雜染迷斷差別。**

卯二、辨所緣2　辰一、標列

**復次，即如所說見、修所斷諸漏煩惱，當知略有五種所緣。一、緣邪分別所起事境，二、緣見境，三、緣戒禁境，四、緣自分別所起名境，五、緣任運堅固事境。**

辰二、隨釋5　巳一、緣邪分別所起事境

**此中若緣苦、集事境所有諸漏，是緣邪分別所起事境。**

巳二、緣見境

**見取、貪等見斷諸漏，除疑，是緣見境。**

巳三、緣戒禁境

**戒禁取，是緣戒禁境。**

巳四、緣自分別所起名境3　午一、標

**緣滅、道境及緣不同分界境所有諸漏，是緣自分別所起名境。**

午二、徵

**何以故？**

午三、釋

**非此煩惱能緣滅、道，亦不能緣不同分界，非無所緣故。**

　　非此煩惱能緣滅道等者：謂此界地煩惱，於滅、道境及與上地不同分界不能緣實，名非能緣。唯緣分別所起名境，由是說言非無所緣。

巳五、緣自任運堅固事境

**修所斷漏，是緣自任運堅固事境。**

子五、對治差別2　丑一、徵

**云何建立煩惱雜染對治差別？**

丑二、釋2　寅一、略說四種2　卯一、標列

**謂略四種。一、相續成熟對治，二、近斷對治，三、一分斷對治，四、具分斷對治。**

卯二、隨釋4　辰一、相續成熟對治

**如聲聞地已具說，十三種資糧道，名相續成熟對治。**

　　十三種資糧道者：聲聞地說：若自圓滿、若他圓滿、若善法欲、若戒律儀、若根律儀、若於食知量、若初夜後夜常勤修習悎寤瑜伽、若正知而住、若善友性、若聞正法、若思正法、若無障礙、若修惠捨、若沙門莊嚴。如是等法，是名世間及出世間諸離欲道趣向資糧。（陵本二十二卷二頁1892）如是一切，名資糧道。後廣辯中，聞思正法總合為一，故成十三。

辰二、近斷對治

**如聲聞地已具說，煖、頂、忍、世第一法決擇分善根，名近斷對治。**

　　煖頂忍世第一法者：聲聞地說：諸根、諸力，漸修、漸習、漸多修習為因緣故，便能發起下中上品順決擇分四種善根。何等為四？一、煖，二、頂，三、順諦忍，四、世第一法。（陵本二十九卷十頁2436）如彼取譬，應知其相。

辰三、一分斷對治

**見道，名一分斷對治。**

辰四、具分斷對治

**修道，名具分斷對治。**

寅二、廣辨見修2　卯一、顯對治2　辰一、聖者2　巳一、問

**問：昇見道聖者，智行有何相？由幾心故，見道究竟？云何當捨見所斷惑，頓耶？漸耶？**

巳二、答2　午一、辨智行2　未一、標

**答：昇見道者所有智行，遠離眾相。**

未二、釋2　申一、離諦想相2　酉一、舉苦諦

**爾時聖智雖緣於苦，然於苦事不起分別，謂此為苦取相而轉。**

酉二、例餘諦

**如於苦諦，於集、滅、道亦復如是。**

申二、緣真如理

**爾時即於先世俗智所觀諦中，一切想相皆得解脫。絕戲論智，但於其義緣真如理離相而轉，其於爾時智行如是。**

午二、明究竟3　未一、辨建立2　申一、舉二道理

**建立見道由二道理。一、廣布聖教道理，有戲論建立。二、內證勝義道理，離戲論建立。**

申二、說二究竟2　酉一、說有九心2　戌一、舉九心

**依初建立增上力故，說法智品有四種心，種類智品亦有四心。隨爾所時，八種心轉；即爾所時，總說名一無間所入純奢摩他所顯之心。**

戌二、結究竟

**如是總說有九種心，見道究竟。**

　　說法智品有四種心等者：顯揚論說：於內[^8]共了、現見所知諸義境界無漏之智，是名法智。於不共了、不現見所知義境無漏之智，名種類智。（顯揚論二卷十六頁31,489c）如是二智，依四諦別各有四心，故成八心。本地分中聲聞地說：從世第一法無間，起內作意；作意無間，隨前次第所觀諸諦，若是現見、若非現見諸聖諦中，如其次第，有無分別決定智、現見智生。（陵本三十四卷二十頁2793）由是應知，此說無間所入純奢摩他所顯之心，即內作意；此說爾時八種心轉，即於現見、若非現見諸聖諦中，如其次第，有無分別決定智、現見智生。如是奢摩他心，於爾所時相似相續，總說名一觀四諦心，法、類有別，故說八種。總此一切，說九種心，見道究竟。成唯識說：此九種心名相見道，依真假說，世第一法無間生故。（成唯識論九卷十頁31,50b）

**隨爾所時，如所施設苦諦之相了別究竟；即爾所時，說名一心。**

　　如所施設苦諦之相等者：無常、苦、空、無我，名所施設苦諦之相。於苦諦相正覺了已，於能生苦集諦，及苦滅諦、道諦復正覺了，是名了別究竟。聲聞地中別顯其相。（陵本三十四卷十五頁2776）

酉二、說有一心2　戌一、毗鉢舍那道

**第二建立增上力故，說有一心。謂唯依一證真如智相應心類，見道究竟。**

戌二、奢摩他道

**此中亦有奢摩他道，如前應知。**

未二、釋究竟2　申一、辨得名2　酉一、辨2　戌一、所斷

**又立二分見道所斷煩惱隨眠。一、隨逐清淨色，二、隨逐心心所。**

　　隨逐清淨色等者：謂彼煩惱隨眠，或時隨逐色根，名隨逐清淨色；或隨逐識，名隨逐心心所。如前五識身相應地意地決擇說：諸色根、根依及識，此二略說能持一切諸法種子故。（陵本五十一卷十七頁4123）

戌二、能斷

**由見道中止觀雙運，故聖弟子俱時能捨止觀二道所斷隨眠。第一、觀所斷，第二、止所斷。**

酉二、結

**是故見道說名究竟。**

申二、遮妨難2　酉一、遮非

**若言觀品所攝諸智見斷隨眠隨逐生者，應不得名對治體性。**

酉二、引證

**由此因緣，薄伽梵說：隨信行者、隨法行者入見道時，名為第六行無相行補特伽羅。非信勝解、見至**[^9]**、身證、慧脫、俱脫，五得其名。由彼於滅住寂靜想，是故說彼名住無相。**

　　名為第六行無相行等者：顯揚論說七種賢聖。一、隨信行，二、隨法行，三、信解，四、見至，五、身證，六、慧解脫，七、俱解脫。如彼別釋應知。（顯揚論三卷十頁31,493c）逆次第數初二種人，入見道時，總合說一，名為第六行無相行補特伽羅。從是以後，已見聖諦。信勝解等五種補特伽羅，但由於滅住寂靜想，名住無相，不名行無相行。

未三、明對治2　申一、舉喻

**譬如良醫拔毒箭者，知癰熟已，利刀先剖，膿雖漸出，猶未頓盡，後更廣開周迴\[(ㄇ@人)/齊\]搦；膿出漉盡，未能甚淨，瘡門尚開，為令斂故，或以膩團、或以膩帛而帖塞之，如是漸次肌肉得斂。令義易了，故作此喻。**

申二、釋義

**此中義者，如已熟癰，當知隨順見道所斷諸漏處事亦爾。如利刀剖，當知毗鉢舍那品所攝見道亦爾。如周\[(ㄇ@人)/齊\]搦，當知奢摩他品所攝見道亦爾。如膿，當知一切見道所斷隨眠漏亦爾。如瘡未淨、未斂，當知修道所斷諸漏漏事亦爾。如膩團帛，當知修道亦爾。**

辰二、異生2　巳一、標無見道

**若諸異生離欲界欲、或色界欲，但由修道，無有見道。**

巳二、釋得離欲2　午一、離欲界欲2　未一、釋說名斷

**彼於欲界得離欲時，貪欲、瞋恚及彼隨法鄰近憍慢，若諸**[^10]**煩惱相應無明不現行故，皆說名斷。**

　　及彼隨法鄰近憍慢者：彼謂貪、恚。或時慢與相應，名彼隨法鄰近憍慢。謂染愛時、或瞋恚時，近順生故，以於受用欲處，大財、大族、大徒眾等現在前時，心高舉故。

未二、釋非究竟2　申一、標

**非如見道所斷薩迦耶見等。**

申二、釋

**由彼諸惑住此身中，從定起已，有時現行，非生上者彼復現起。**

　　非如見道所斷薩迦耶見等者：此中等言，等取邊執見等及疑。如是諸法，見所斷攝。唯諸聖者入見道時，永斷彼種，說名為斷。世間離欲，唯伏修斷諸煩惱纏，暫不現行，說名為斷，是故有別。

午二、離色界欲2　未一、隨應例前

**如是異生離色界欲，如其所應除瞋恚，餘煩惱，當知亦爾。**

未二、釋非究竟

**自地所有見斷諸漏，若定、若起、若生，於一切時若遇生緣，便現在前。**

卯二、辨麤重2　辰一、標列

**復次，略有二種麤重。一、漏麤重，二、有漏麤重。**

辰二、隨釋2　巳一、漏麤重

**漏麤重者，阿羅漢等修道所斷煩惱斷時，皆悉永離。此謂有隨眠者有識身中不安隱性、無堪能性。**

巳二、有漏麤重2　午一、第一義

**有漏麤重者，隨眠斷時，從漏所生漏所熏發本所得性、不安隱性、苦依附性、與彼相似無堪能性，皆得微薄。**

　　與彼相似無堪能性者：煩惱相應，心無堪能，名漏麤重。彼所依身亦無堪能，名有漏麤重，似彼煩惱所作無堪能故。

午二、第二義

**又此有漏麤重名煩惱習，阿羅漢、獨覺所未能斷，唯有如來能究竟斷，是故說彼名永斷習氣不共佛法。**

癸五、結

**是名煩惱雜染由五種相差別建立。**

壬二、會諸經2　癸一、長行辨7　子一、欲貪攝2　丑一、煩惱欲2　寅一、問

**問：如世尊言：妄分別貪名士夫欲。以何因緣，唯煩惱欲說名為欲，非事欲耶？**

寅二、答2　卯一、辨6　辰一、由性染汙

**答：以煩惱欲性染汙故。**

辰二、由發事欲

**又唯煩惱欲能欲事欲故。**

　　又唯煩惱欲能欲事欲者：本地分中思所成地說：諸欲自性略有二種。一者、事欲，二者、煩惱欲。事欲有二。一者、穀。彼所依處，謂田事。二者、財。彼所依處，謂金銀等事。乃至廣說煩惱欲者，謂於事欲隨逐愛味，依耽著識，發生種種妄分別貪。（陵本十九卷二十二頁1688）此說事欲及煩惱欲，如彼應知。

辰三、由生過患2　巳一、標

**又煩惱欲發動事欲，令生種種雜染過患。**

巳二、釋6　午一、追求所作苦

**謂諸所有妄分別貪未斷未知故，先為欲愛之所燒惱；欲愛燒故，追求諸欲；追求欲故，便受種種身心疲苦。**

午二、劬勞無果苦

**雖設功勞，若不稱遂，便謂我今唐捐其功，乃受劬勞無果之苦。**

午三、防護所作苦

**設得稱遂，便深戀著，守掌因緣，受防護苦。**

午四、受用所生苦

**若受用時，貪火所燒，於內便受不寂靜苦。**

午五、失壞愁憂苦

**若彼失壞，受愁憂苦。**

午六、隨念追憶苦

**由隨念故，受追憶苦。**

辰四、由起惡行

**又由是因，發起身語及意惡行。**

辰五、由欲還起

**又出家者棄捨欲時，雖復捨離煩惱欲因，欲復還起。**

　　雖復捨離煩惱欲因者：謂於善說法毗奈耶中，正捨家法，趣於非家，是名捨離煩惱欲因。由彼淨信為因，作如是念：在家煩擾，若居塵宇，出家閑曠，猶處虛空故。

辰六、由招欲苦

**又唯煩惱欲因緣故，能招欲界生老病死惡趣等苦。**

卯二、結

**如是等輩雜染過患，皆煩惱欲以為因緣，是故世尊唯煩惱欲說名為欲，非於事欲。**

丑二、分別貪3　寅一、出分別2　卯一、問

**問：能生欲貪虛妄分別，凡有幾種？**

卯二、答3　辰一、總標列

**答：略有八種。一、引發分別，二、覺悟分別，三、合結分別，四、有相分別，五、親昵分別，六、喜樂分別，七、侵逼分別，八、極親昵分別。**

　　略有八種等者：本地分中思所成地，顯示八種虛妄分別，謂生婬欲所有貪愛。與此義別，勘彼應知。（陵本十七卷三頁1462）

辰二、引經言

**如梵問經言：引發與覺悟，及餘和合結，有相若親昵，亦多種喜樂，侵逼極親昵，名虛妄分別；能生於欲貪，智者當遠離。**

辰三、隨別釋8　巳一、引發分別

**引發分別者，謂捨善方便心相續已，於諸欲中發生作意。**

　　捨善方便心相續者：世間離欲定地作意，及彼護養定資糧法，名善方便。彼心相續不起欲貪，與此相違，當知退捨。

巳二、覺悟分別

**覺悟分別者，謂於不和合不現前境，由貪欲纏之所纏縛。**

巳三、合結分別

**合結分別者，謂貪欲纏所纏縛故，追求諸欲。**

巳四、有相分別

**有相分別者，謂於和合現前境界，執取其相、執取隨好。**

巳五、親昵分別

**親昵分別者，謂於和合現前境界，由貪欲纏之所纏縛。**

巳六、喜樂分別

**喜樂分別者，謂由如是貪欲纏故，希求無量所受欲具。**

巳七、侵逼分別

**侵逼分別者，謂由一向見其功德，而受諸欲，倍更希求。**

巳八、極親昵分別

**極**[^11]**親昵分別者，謂為最極諸貪欲纏之所纏縛。**

寅二、顯欲貪

**問：何故欲界諸煩惱中，唯顯示貪以為欲相？答：若由是因，顯示貪愛為集諦相；即以此因，當知此相。**

　　若由是因顯示貪愛為集諦相等者：謂如下說，由二因緣，唯說貪愛為集諦相，即以此二因緣，當知唯顯示貪以為欲相。

寅三、顯俱有2　卯一、問

**問：何故顯示分別俱貪以為欲相？**

卯二、答2　辰一、明分別俱貪

**答：若此因緣令貪現前發起於貪，若此因緣受用事欲，總顯為一妄分別貪。**

辰二、明分別欲相

**又有一分棄捨諸欲而出家者，仍於諸欲起妄分別；為令了知虛妄分別亦是欲已，尋復棄捨，故顯分別亦是欲相。**

子二、貪愛攝2　丑一、問

**問：何故唯說貪愛為集諦相？**

丑二、答2　寅一、略標列

**答：由二因緣。一者、貪愛是願不願所依處故；二者、貪愛遍生起故。**

寅二、釋所以2　卯一、辨依處2　辰一、辨2　巳一、願依處

**所以者何？由彼貪愛於身財等所應期願，為現攝受故，便起期願。**

巳二、不願依處

**於非願處對治善中為非所願，現攝方便故，便起不願。**

辰二、結

**由此願不願故，生死流轉無有斷絕。**

　　於非願處對治善中等者：此中義顯有無有愛，能令生死流轉無有斷絕。前說於身財等起勝期願，是名有愛，由彼發起後有希求故。此說於非願處起不願者，即無有愛，謂於諸有見多過患，不更希求當來諸有故。依無有愛造諸福行、或不動行，名對治善。然由彼愛非理所引厭離相應，是故不能證真出離。義如分別緣起初勝法門經說應知。

卯二、釋遍起2　辰一、略標

**當知遍起復有三種。**

辰二、列釋3　巳一、位遍2　午一、標所依

**一者、位遍。依一切受差別轉故。**

午二、釋所由

**謂由五門。喜和合故、喜不離故、喜不合故、喜乖離故、常隨自身而藏愛故。**

　　謂由五門等者：此中喜和合及與不離，謂於樂受。喜不合及與乖離，謂於苦受。常隨自身藏愛，謂於捨受。言喜和合者，謂法生時。言喜乖離者，謂法滅時。不合、不離，當知亦爾。言藏愛者，謂執藏為我，起我愛故。

巳二、時遍

**二者、時遍。謂緣去來今三世境故。**

巳三、境遍

**三者、境遍。謂緣現法、後法內身而起，亦緣已得、未得境界而起。**

　　三者境遍等者：內身、外境俱為所緣，是名境遍。內身有二，一者、現法，二者、後法。依此二種，如其次第起愛及後有愛。境界亦二，一者、已得，二者、未得。依此二種，如其次第起喜貪俱行愛及彼彼喜樂愛。

子三、離欲攝2　丑一、問

**問：何故唯說離貪瞋癡，心得離欲，不說離色受等煩惱事耶？**

丑二、答2　寅一、辨由五因2　卯一、顯離煩惱4　辰一、由離勝

**答：由離於此，亦離彼故。**

辰二、由性染

**又諸煩惱性染汙故。**

辰三、由多患3　巳一、標

**又即由此多過患故。**

巳二、徵

**所以者何？**

巳三、釋2　午一、明所作

**若於其事起諸過患，當知皆是煩惱所作。**

午二、指前說

**是諸過患，如前蘊善巧中觀察不善所有過患。**

　　如前蘊善巧中觀察不善所有過患者：五識身相應地意地決擇中說：煩惱無有功德，有多過失。謂於纏位汙心相續，廣說如有尋有伺地。（陵本五十五卷十頁4429）此指彼說應知。

辰四、由可避3　巳一、標

**又可避故。**

巳二、徵

**所以者何？**

巳三、釋

**於諸事中，一切煩惱皆可避脫，非一切事。**

卯二、簡非離事2　辰一、斥非

**又由修習不淨觀等諸世俗道，雖厭其事，入離欲地，然離欲地煩惱隨逐，煩惱於心未得離欲。**

辰二、結正

**由此道理，唯離煩惱心善離欲，非離其事。**

寅二、略不說餘

**於此處所餘決擇文，更不復現。**

子四、計我等攝2　丑一、問

**問：何因緣故，於諸經中，從餘煩惱簡取我、我所見、我慢、執著、隨眠，說為染汙煩惱品耶？**

丑二、答3　寅一、第一義2　卯一、標

**答：由三因故。**

卯二、釋3　辰一、向邪行2　巳一、標配屬

**一、向邪行故。謂我、我所見二種**[^12]**。**

巳二、釋所以

**所以者何？依止身見以為根本，便能生起六十二見；依託此故，於非解脫計為解脫，而起邪行。**

　　我我所見等者：攝異門分說：我、我所行者，謂薩迦耶見。言我慢者，謂即此慢。即彼諸纏，名為執著。即彼麤重，名為隨眠。執著多分是諸外道，隨眠通二。（陵本八十三卷十八頁6332）

辰二、背正行2　巳一、標配屬

**二、背正行故。謂我慢、執著二種。**

巳二、釋所以2　午一、不往問他

**所以者何？依止我慢、執著故，於此正法毗奈耶中所有善友，所謂諸佛及佛弟子真善丈夫，不往請問云何為善、云何不善。**

午二、不實顯自

**設彼來問，亦不如實顯發自己。**

　　依止我慢執著等者：謂依我慢，不往請問；及依執著，亦不如實顯發自己。如是配屬應知。

辰三、退勝位2　巳一、標配屬

**三、退勝位故。謂隨眠一種。**

巳二、釋所以

**所以者何？雖到有頂，下地隨眠所隨逐故，復還退墮。**

寅二、第二義2　卯一、出二障法2　辰一、標列

**復有差別。謂通達所知，於滅作證，有二種法極為障礙。一、邪行因緣，二、苦生因緣。**

辰二、隨釋2　巳一、邪行因緣

**邪行因緣者，謂六十二見。因此執故，於諸有情由身語意起諸邪行。**

巳二、苦生因緣

**苦生因緣者，謂不斷隨眠故。**

卯二、釋二因緣2　辰一、標

**又此二法**[^13]**有二因緣。**

辰二、釋2　巳一、邪行因緣因緣

**邪行因緣因緣者，謂計我、我所薩迦耶見。**

巳二、苦生因緣因緣2　午一、標

**苦生因緣因緣者，謂初後兩位不起正行。**

午二、釋

**由我慢故，初不聞正法；由增上慢故，後不修正行。**

　　由增上慢故等者：此增上慢，義顯執著應知。

寅三、第三義2　卯一、舉善說3　辰一、標

**復有差別。謂於善說法毗奈耶中，有四種法為最、為上、勝極、勝妙、不共外道。**

辰二、徵

**何等為四？**

辰三、列

**一者、於諦簡擇；二者、於己同梵行所，修可樂法；三者、於異論所不生憎嫉；四、於清淨品能不退失。**

卯二、顯惡說2　辰一、舉四法2　巳一、略標列

**於惡說法毗奈耶中，有四種法，於此四法極為障礙。一、計我、我所薩迦耶見，二、我慢，三、妄執諦取，四、不斷隨眠。**

巳二、隨難釋

**由此因緣，雖到有頂，必還墮落。**

辰二、舉二執2　巳一、略標

**又有二執。**

巳二、列釋

**一、根、境執，謂執我、我所。二、展轉有情執，謂我慢，計我為勝等。**

　　計我為勝等者：此中等言，等取計我為等、為劣應知。

子五、欲為苦因攝2　丑一、問

**問：自有貪愛為眾苦因，何故餘處世尊復說欲為苦因？**

丑二、答3　寅一、標

**答：以是現法苦因緣故。**

寅二、徵

**所以者何？**

寅三、釋

**若於有情有欲、有貪、或有親昵，彼若變異，便生憂惱等苦。**

子六、龜駝等攝7　丑一、說龜喻

**問：何故五蓋說名為龜？答：五支相似故，能障修習如理作意故。**

丑二、說母駝喻

**問：何緣故忿說名母駝？答：似彼性故，由惡語者，於他言詞不能堪忍增上力故，能障得彼教授教誡。**

丑三、說凝血喻

**問：何故慳、嫉說名凝血？答：由於虛薄無味利養而現行故，能障可愛樂法故。**

丑四、說机肉喻

**問：何故諸欲說名屠机上肉？答：繫屬主宰無定實故，能障無間修善法故。**

丑五、說狼者喻

**問：何故無明說名狼者**[^14]**？答：似彼性故，障聞智故。**

丑六、說岐路喻

**問：何緣故疑說名岐路？答：似彼性故，障思智故。**

丑七、說輪圍喻

**問：何故我慢說名輪圍？答：似彼性故，障修智故。**

子七、貪瞋等攝2　丑一、問

**問：更有所餘能發惡行無量煩惱，何故簡取貪瞋癡，立不善根？**

丑二、答2　寅一、標

**答：發業因緣略有三種。**

寅二、釋

**謂愛味因緣故，損他因緣故，執著建立邪法因緣故。此貪瞋癡於上因緣，如應配釋。**

癸二、嗢柁南結

**中嗢柁南曰：**

**　欲愛離欲　計我等欲　龜母駝**[^15]**等　及貪瞋等**

**瑜伽師地論科句披尋記卷第五十八**

[^1]: 「愛」，陵本作「受」，披尋記亦作「受」。（卷七原文為：「無布施、無愛養、無祠祀」）。

[^2]: 「愛」，披尋記原作「受」。

[^3]: 「寶」，陵本作「實」。

[^4]: 「四頁」，披尋記原作「五頁」。

[^5]: 「奮」，披尋記原作「憤」。卷八十九原文作「奮」字。

[^6]: 「十頁」，披尋記原作「十一頁」。

[^7]: 「愛」，陵本作「受」，披尋記亦作「受」。（卷七原文為：「無布施、無愛養、無祠祀」）。

[^8]: 編按：顯揚論原文無「內」字。

[^9]: 「至」，大正、陵本作「得」。

[^10]: 「諸」，陵本作「謂」。

[^11]: 「極」，大正作「樂」。

[^12]: 「二種」，大正作「二種故」。

[^13]: 「法」，大正、陵本作「業」。

[^14]: 「狼者」，大正作「浪耆」。

[^15]: 「母駝」，大正、陵本作「駝母」。
