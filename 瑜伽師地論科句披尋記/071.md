# 瑜伽師地論科句披尋記卷第七十一

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中聲聞地之五**

辛五、義類差別14　壬一、七種義

**復次，有七種義。一、應推義，二、應攝義，三、應避義，四、應引義，五、應遮義，六、應持義，七、應發義。**

壬二、七種喜

**復次，有七種喜。一、聞所引喜，二、思所引喜，三、修所引喜，四、離蓋所引喜，五、議論所引喜，六、念自功德所引喜，七、於諸下劣不生知足所引喜。**

壬三、五種法

**復次，有五種法。一、教法，二、行法，三、攝受法，四、受用法，五、證法。**

壬四、三善射德2　癸一、標列

**復次，具三種德，方能善射。一、由弓德，二、由箭德，三、由中的德。**

癸二、隨釋3　子一、弓德

**弓有二德。一、其性堅牢，二、善作究竟。**

子二、箭德

**箭有一德。善作究竟。**

子三、中的德

**中的有三德。一、究竟工巧，二、串習工巧，三、師學工巧。**

壬五、法教差別2　癸一、略列三種

**復次，如來教有三種。一、長時教，二、無間教，三、不重說教。**

癸二、略攝理趣

**復次，如來無量法教，皆由三種理趣。一、由義差別理趣，二、由文差別理趣，三、由難釋差別理趣。**

壬六、渉道對治

**復次，夫涉道者，須五對治。一、炎光對治，二、艱險對治，三、江河對治，四、枯竭對治，五、身勞對治。**

壬七、能生善趣二尸羅相

**復次，尸羅有二種相，能生**[^1]**善趣。一、攝受尸羅，二、不闕尸羅。**

壬八、現法受欲有三種義

**復次，諸受欲者，於現法中有三種義。一、追尋財寶，二、守護財寶，三、耽著受用。**

壬九、壽命變壞及分位別

**復次，壽命變壞有二種。一、麤變壞，二、細變壞。變壞分位亦有二種。一、麤，二、細。**

壬十、智德差別2　癸一、標列

**復次，智有二德。一、正行義德，二、自性德。**

癸二、隨釋2　子一、正行義德

**正行義德者，謂速疾正行、決定正行、微細正行。**

子二、自性德

**自性德者，謂是定地，不可退轉，是出世間，已善修習，於自所行無有罣礙，勝餘一切自類善根，勝於一切他類善根。**

　　勝餘一切自類善根等者：修所成慧勝餘聞思，出世間慧勝餘世間，如是智慧自類相望，說此勝餘一切自類善根。一切善根智為最勝，說此勝於一切他類善根。

壬十一、三顧戀別

**復次，有三顧戀，修四念住能為對治。一、顧戀助伴，二、顧戀利養，三、顧戀後有。**

壬十二、現觀差別2　癸一、明分位3　子一、標三種

**復次，加行故、現觀故、相續故。**

子二、別釋相

**欲貪、無明對治，是加行；現見安立、非安立諦，是現觀；已離欲、未離欲，是相續。**

子三、隨應廣

**又依故、地故、品故、未修定故、已修未得得故、所依清淨障故、作意清淨障故、彼障對治故。**

癸二、辨六種2　子一、指前標

**復次，如說六種現觀，謂思現觀乃至究竟現觀。**

子二、依次釋22　丑一、辨行相2　寅一、辨6　卯一、思現觀相2　辰一、問

**問：思現觀有何相？**

辰二、答2　巳一、標成就

**答：若有成就思現觀者，能決定了諸行無常、一切行苦、諸法無我、涅槃寂靜。**

巳二、顯無奪

**住異生位，已能證得如是決定，非諸沙門、若婆羅門、若天魔梵及餘所能如法引奪。**

卯二、信現觀相

**問：信現觀有何相？答：若有成就信現觀者，或是異生、或非異生，或於現法**[^2]**及後法中，終不妄稱餘是大師、餘法善說、餘僧正行。**

卯三、戒現觀相

**問：戒現觀有何相？答：若有成就戒現觀者，終不復能乃至故心斷傍生命、不與而取、習欲邪行、知而妄語、飲米等酒諸放逸處。**

卯四、現觀智諦現觀相

**問：現觀智諦現觀有何相？答：若有成就現觀智諦現觀者，終不復能依諸妄見而有所作，於自所證而有疑惑，於諸生處而有貪染，現行世相計為清淨，誹謗聲聞、獨覺、大乘作惡趣業，何況能造害父母等諸無間業，乃至不能生第八有。**

　　現行世相計為清淨者：謂諸異生，或有妄計世瑞吉祥，以為清淨。成就現觀智諦現觀，則無是事，是故舉說。

卯五、現觀邊智諦現觀相

**問：現觀邊智諦現觀有何相？答：若有成就現觀邊智諦現觀者，終不於彼他所詰問而生怖畏。**

卯六、究竟現觀相

**問：究竟現觀有何相？答：若有成就究竟現觀者，終不復能犯於五處，亦不復能乃至故斷諸傍生命、不與而取、行非梵行習婬欲法、知而妄語、蓄積財寶諸妙欲具而受用之，亦不怖畏不可記事，亦不妄計所有苦樂自作、他作、自他俱作、非自非他無**[^3]**因而生。**

寅二、結

**如是等類，當知是名諸現觀相。**

　　終不復能犯於五處者：本地分說：阿羅漢苾芻諸漏永盡，不能習近五種處所。一者、不能故思殺害諸眾生命，二者、不能不與而取，三者、不能行非梵行習婬欲法，四者、不能知而妄語，五者、不能貯蓄受用諸欲資具。乃至廣說。（陵本三十四卷二十六頁2813）與此義同。由是當知，非離斷傍生命，乃至受用妙欲。別有五處，說不復犯。

丑二、辨自性6　寅一、思現觀

**問：思現觀何自性？答：上品思所成慧為自性，或此俱行菩提分法為自性。**

寅二、信現觀

**問：信現觀何自性？答：緣三寶境，上品世間、出世間清淨信為自性，或此俱行菩提分法為自性。**

寅三、戒現觀

**問：戒現觀何自性？答：聖所愛身語業為自性，或此俱行菩提分法為自性。**

寅四、現觀智諦現觀

**問：現觀智諦現觀何自性？答：緣非安立諦境慧為自性，或此俱行菩提分法為自性。**

寅五、現觀邊智諦現觀

**問：現觀邊智諦現觀何自性？答：緣安立諦境慧為自性，或此俱行菩提分法為自性。**

寅六、究竟現觀

**問：究竟現觀何自性？答：盡、無生智等為自性，或此俱行菩提分法為自性。**

丑三、辨繫不繫

**問：此六現觀，幾欲界繫，乃至幾不繫？答：一，唯欲界繫；一種一分，或欲界繫、或色界繫、或無色界繫；即此一分及餘三，此四是不繫；一，通繫及不繫。**

　　一唯欲界繫等者：謂思現觀，唯欲界繫。若信現觀，異生所攝一分，通三界繫。非異生攝一分，及戒現觀、現觀智諦現觀、究竟現觀，此四是不繫。現觀邊智諦現觀，通繫不繫。

丑四、辨依處2　寅一、問答依2　卯一、問

**問：此六現觀，幾依未至依可得？幾乃至依無所有處依可得？**

卯二、答2　辰一、明可得

**答：一，依非依可得；餘，依一切依可得。**

辰二、依生起

**又三，依五依生；一種一分亦爾。**

　　一依非依可得等者：謂思現觀非定地起，名依非依可得。所餘一切現觀，一切定地起故，名依一切依可得。又戒現觀、現觀智諦現觀、現觀邊智諦現觀，三種全分依未至依，乃至第四靜慮而生。信現觀一種一分亦爾。究竟現觀非定依五，是故不說。

寅二、釋妨難

**問：若現觀智諦現觀離眾相故，名無分別，云何依有尋有伺依可得？答：由彼思惟尋伺等全分靜慮真如而入於定，是故雖依有尋有伺靜慮可得，然是離相無有分別。**

　　由彼思惟尋伺等全分靜慮真如而入於定者：本地分中三摩呬多地說：於初靜慮具足五支。一、尋，二、伺，三、喜，四、樂，五、心一境性。（陵本十一卷八頁871）名尋伺等全分靜慮。依彼靜慮，思惟真如而入於定。未證真時，思惟真如相，有尋有伺；已證真時，離彼尋伺，故無分別。本地分中有尋有伺地說：依尋伺處法，緣真如為境入此定故。（陵本四卷二頁266）其義應知。

丑五、辨緣諦

**問：此諸現觀，幾緣世俗諦？幾緣勝義諦？答：一緣世俗諦，及一種一分；一無所緣；一**[^4]**緣安立勝義諦，及一種一分；一緣非安立勝義諦，及一種一分。**

　　一緣世俗諦及一種一分等者：思現觀全，及信現觀一種一分，緣世俗諦。戒現觀全，身語業為自性，故無所緣。現觀邊智諦現觀全，及究竟現觀一種一分，緣安立勝義諦。現觀智諦現觀全，及究竟現觀一種一分，緣非安立勝義諦。

丑六、辨有相無相

**問：此諸現觀，幾有相？幾無相？答：四有相，一無相，一亦有相亦無相。**

　　四有相等者：思現觀、信現觀、戒現觀及現觀邊智諦現觀四有相。現觀智諦現觀一無相。究竟現觀一亦有相亦無相。

丑七、辨有分別無分別

**問：此諸現觀，幾有分別？幾無分別？答：如有相、無相，當知有分別、無分別亦爾。**

丑八、辨受俱行

**問：此諸現觀，幾喜俱行？幾樂俱行？幾捨俱行？答：初唯喜俱行，餘通喜、樂、捨俱行。**

丑九、辨四對治

**問：此諸現觀，幾是壞對治？幾是斷對治？幾是持對治？幾是遠分對治？答：二唯壞對治，一通斷、持、遠分對治，一通持、遠分對治，二非對治。**

　　二唯壞對治等者：謂思現觀、信現觀，唯壞對治。現觀智諦現觀，通斷、持、遠分對治。現觀邊智諦現觀，通持、遠分對治。戒現觀、究竟現觀，非對治，非慧性故，漏已盡故。

丑十、辨二對治

**問：此諸現觀，幾是諸纏制伏對治？幾是隨眠永害對治？答：三是諸纏制伏對治，一俱對治，二俱非對治。**

　　三是諸纏制伏對治等者：謂思現觀、信現觀、現觀邊智諦現觀，是諸纏制伏對治。現觀智諦現觀，是俱對治。戒現觀、究竟現觀，俱非對治。

丑十一、辨斷對治

**問：此諸現觀，幾是地地軟中上品煩惱斷對治？答：一。餘隨順此，為此助伴，非斷對治。**

　　餘隨順此等者：謂斷對治，唯現觀智諦現觀。所餘思現觀、信現觀，隨順斷對治；戒現觀、現觀邊智諦現觀、究竟現觀，為斷對治助伴；是故皆非正斷對治。

丑十二、辨得遍知果

**問：六現觀得九遍知。謂欲繫見苦、集所斷煩惱斷故，立初遍知；色無色繫見苦、集所斷煩惱斷故，立第二遍知；欲繫見滅所斷煩惱斷故，立第三遍知；色無色繫見滅所斷煩惱斷故，立第四遍知；欲繫見道所斷煩惱斷故，立第五遍知；色無色繫見道所斷煩惱斷故，立第六遍知；下分結斷故，立第七遍知；色貪斷故，立第八遍知；無色貪斷故，立第九遍知。此六現觀，誰得幾遍知果？答：一得九遍知果，餘不得彼果。**

丑十三、辨斷惑時分

**問：此諸現觀能為煩惱斷對治者，為生已作斷對治耶？為未生耶？答：此非未生，雖言生已，而非後時。當知煩惱斷時、對治生時，平等平等；即於爾時，假施設說對治生已，諸煩惱斷。**

丑十四、辨得四沙門果

**問：此諸現觀，誰得幾果？答：一得一切四果，一得圓滿沙門果時，餘是得一助伴、是得前行。**

　　一得一切四果等者：謂現觀智諦現觀，得一切四果。究竟現觀，是得圓滿沙門果時。所餘戒現觀、現觀邊智諦現觀，是得一沙門果助伴；思現觀、信現觀，是得一沙門果前行。

丑十五、辨轉根

**問：是諸現觀，幾能轉根？答：除一，餘一切。**

　　除一餘一切者：除戒現觀，所餘一切皆能轉根。下說引發功德，當知亦爾。

丑十六、辨引發功德

**問：是諸現觀，幾能引發諸神通等殊勝功德？答：除一，餘一切。**

丑十七、辨作業2　寅一、問

**問：思現觀，當言作何業？乃至究竟現觀，當言作何業？**

寅二、答6　卯一、思現觀

**答：思現觀，當言能生正行所攝清淨品善法為業，能生無罪歡喜為業，能轉一切所疑為業，能趣入修功德為業，能引所餘現觀為業，能往一切善趣為業。**

卯二、信現觀

**信現觀，由意樂故，於三寶中能生不動勝解為業，正行清淨為業，一分能往善趣為業。**

卯三、戒現觀

**戒現觀，解脫惡趣眾苦為業。**

卯四、現觀智諦現觀

**現觀智諦現觀，能得一切沙門果為業，能引發一切功德清淨為業，能引所餘現觀為業，能於善趣助感光淨果及異熟為業。**

卯五、現觀邊智諦現觀

**現觀邊智諦現觀，能於一切安立諦中，問答善巧為業，速疾通慧為業，能引此後現觀為業。**

卯六、究竟現觀

**究竟現觀，能引第一現法樂住為業，解脫一切生死大苦為業，任**[^5]**持最後身為業。**

丑十八、辨種數2　寅一、問

**問：思現觀有幾種？乃至究竟現觀有幾種？**

寅二、答4　卯一、思現觀

**答：思現觀，當知有無量種。謂契經思，應誦思，記別思，乃至方廣、未曾有法、論議思，苦思，集、滅、道思，真如、實際、法界思，蘊、界、處等思，聲聞乘等思，大乘思。如是等類，當知差別有無量思。**

卯二、信現觀2　辰一、標無量

**信現觀，亦無量種。**

辰二、辨品類2　巳一、約三世辨

**謂正憶念過去無量三藐三佛陀，及彼法、彼僧。如於過去，未來、現在亦爾。**

巳二、約世界辨

**又正憶念此世界中，及餘十方無量世界所有如來，及彼法、彼僧。隨正憶念有爾所量，亦有爾所信現觀體品數差別。**

卯三、戒現觀2　辰一、標無量

**戒現觀，亦無量種。**

辰二、辨品類2　巳一、約業道辨

**謂隨遠離十種不善性罪業道差別多種。**

巳二、約相續辨

**又隨相續亦有多種。謂預流身乃至阿羅漢身，獨覺、菩薩、如來身等無量差別。**

卯四、後三現觀2　辰一、舉現觀智諦現觀

**現觀智諦現觀，亦無量種。謂念住、正斷、神足、根、力、覺支、道支等菩提分法無量差別。**

辰二、例餘後二現觀

**如現觀智諦現觀，當知現觀邊智諦現觀、究竟現觀亦爾。**

丑十九、辨自性非自性

**問：此諸現觀，由如是名、由如是言所安立故；當言是彼自性，當言非彼自性耶？答：世俗說故，當言是彼自性；第一義故，當言非彼自性。何以故？一切法義，法爾不可說故。**

丑二十、辨因果2　寅一、問

**問：思現觀何因何果？如是乃至究竟現觀何因何果？**

寅二、答2　卯一、舉思現觀

**答：思現觀，以佛出世、親近善士、聽聞正法、相續成熟、如理作意為因，以所作業為果。**

卯二、例餘一切2　辰一、例同

**如思現觀，一切現觀，當知亦爾。**

辰二、顯別3　巳一、信現觀及戒現觀

**此中差別者，信現觀，亦以餘現觀為因；戒現觀亦爾。**

巳二、現觀智諦現觀

**現觀智諦現觀，亦以思現觀為因，亦以順決擇分善根為因，亦以自種姓為因。**

巳三、後二現觀

**現觀邊智諦現觀，亦以現觀智諦現觀為因；究竟現觀亦爾。**

丑二十一、辨攝非攝2　寅一、約七作意辨2　卯一、問

**問：六現觀，七作意謂了相等。為六現觀攝七作意，為七作意攝六現觀耶？**

卯二、答2　辰一、作意攝現觀

**答：二現觀，非作意攝；一現觀，攝樂作意攝；一現觀，攝樂作意、觀察作意攝；一現觀，遠離作意、攝樂作意、加行究竟作意攝；一現觀，加行究竟果作意攝。**

辰二、現觀攝作意

**餘作意，當知是現觀等流攝，非現觀攝。謂了相作意、勝解作意。**

　　二現觀非作意攝等者：謂思現觀、戒現觀，非作意攝。信現觀，攝樂作意攝。現觀邊智諦現觀，攝樂作意、觀察作意攝。現觀智諦現觀，遠離作意、攝樂作意、加行究竟作意攝。究竟現觀，加行究竟果作意攝。

寅二、約無邊際智等辨

**問：無邊際智，及順決擇分善根，何現觀攝？**

　　無邊際智者：生死流轉，名無邊際。了知生死流轉諸所有法無常、苦、空、無我，發起無邊無際勝解，是名無邊際智。義如本地分說。（陵本三十四卷十七頁2783）

**答：非諸現觀攝，當知是現觀等流。**

丑二十二、辨諸句2　寅一、四句分別2　卯一、舉初二現觀2　辰一、問

**問：諸思現觀，亦信現觀耶？設信現觀，亦思現觀耶？**

辰二、答2　巳一、標四句

**答：應作四句。**

巳二、釋差別

**或有思現觀，非信現觀，謂除緣寶決定思，諸餘緣決定思。或有信現觀，非思現觀，謂緣寶聞、修所成信。或有思現觀，亦信現觀，謂緣寶決定思。除上爾所相，是第四句。**

卯二、例所餘現觀

**由此道理，應知所餘，亦應作四句。**

寅二、餘句分別

**復有無量一行、順前句、順後句、四句等道理，依聲聞地決擇道理，皆當了知。**

　　依聲聞地決擇道理者：謂依聲聞乘相應道理而決擇故。簡非大乘，故作是說。

壬十三、八慳垢別2　癸一、釋慳垢名

**復次，慳之與垢合名慳垢。由八種垢汙心相續，能與其慳作安足處，是故說彼名為慳垢。**

癸二、別辨八種2　子一、徵

**云何為八？**

子二、列8　丑一、由不串施

**一、於惠施先不串習，於現法中愛重財食。**

丑二、由重身命

**二、於身命極重顧戀，不顧後世。**

丑三、由恆共住

**三、與慳者恆共止住，又隨順彼。**

丑四、由見寡德

**四、見所施田無勝功德，及簡擇福田。**

丑五、由無慈悲

**五、於慈悲先不串習，及於彼處不見勝德。**

丑六、由難集想

**六、以諸財寶難可積集，數習彼想，故生懶惰及與懈怠。**

丑七、由執取見

**七、執取於見，及謂惠捨有彼雜染。**

丑八、由邪迴向

**八、希求財寶而行惠施，及迴向於彼。**

　　執取於見等者：謂無施與、無愛養、無祠祀，不行惠施，是名執取於見。或謂世間皆依名聲讚頌等事，而行惠施，非無所求，是名惠捨有彼雜染。

壬十四、五調善別2　癸一、辨五行2　子一、略標別

**復次，有五種行名為調善。一、感財富行，二、感善趣行，三、感無苦行，四、感自義行，五、感他義行。**

子二、隨別釋5　丑一、感財富行

**感財富行者，謂施性福業事。**

丑二、感善趣行

**感善趣行者，謂戒性福業事。**

丑三、感無苦行

**感無苦行者，謂修性福業事。**

丑四、感自義行

**感自義行者，謂聲聞、獨覺道。**

丑五、感他義行

**感他義行者，謂菩薩道。**

癸二、配五想

**為得彼故，應修五想。一、於諸欲中修不淨想，二、於自身命修速滅想，三、於欲界中修有怖想，四、於諸行中修無常想，五、於諸眾生修哀愍想。**

　　為得彼故應修五想等者：此中五想，如次能感前說五行。謂不淨想，不著諸欲，能行惠施，由是能得感財富行。於自身命修速滅想，重當來世，能持戒禁，由是能得感善趣行。餘文易知。

庚九、釋醍醐喻經2　辛一、標當釋

**復次，當釋醍醐喻經。**

辛二、辨應知2　壬一、了知十二分教5　癸一、徵

**云何了知契經乃至論議**[^6]**？**

癸二、標

**謂略由五相。**

癸三、列

**一、了知假名故；二、了知攝受故；三、了知次第故；四、了知聖教故；五、了知依處故。**

癸四、釋5　子一、了知假名

**云何了知假名？謂能了知差別法門名想施設。**

子二、了知攝受

**云何了知攝受？謂能了知名身、句身、文身，由此宣說差別法門。**

　　云何了知攝受等者：由名句文諸假施設，各別攝受一切法義，是故知名、知句、知文，說名了知攝受。

子三、了知次第

**云何了知次第？謂能了知從此法門至彼法門、從此句至彼句所有次第。**

子四、了知聖教

**云何了知聖教？謂能了知如是法門，如來所說、或弟子說、或在家說、或出家說。**

子五、了知依處

**云何了知依處？謂能了知如是法門，依自利說；如是法門，依利他說；如是法門，乃至為令天人利益安樂故說。**

癸五、結

**如是名為略由五相，了知契經乃至論議**[^7]**。**

壬二、了知彼彼語義4　癸一、徵

**云何了知彼彼語義？**

癸二、標

**亦由五相。**

癸三、列

**一、了知緣起故；二、了知句差別故；三、了知次第故；四、了知道理故；五、了知略義故。**

癸四、釋5　子一、了知緣起

**云何了知緣起？謂能了知一分所化應示現義，乃至一分所化應慶喜義。**

　　云何了知緣起等者：謂諸所化有情，或應示現、或應教導、或應讚勵、或應慶喜，了知如是種種差別，是名了知緣起。

子二、了知句差別

**云何了知句差別？謂能了知異門、異相訓釋言詞品類差別。**

子三、了知次第

**云何了知次第？謂能了知解釋次第、成立次第、圓滿次第。**

　　云何了知次第等者：此中三種次第，如攝釋分釋義應知。（陵本八十一卷十五頁6212）

子四、了知道理

**云何了知道理？謂能了知四種道理。一、觀待道理，二、證成道理，三、作用道理，四、法爾道理。**

子五、了知略義

**云何了知略義？謂能了知此是蘊相應語，此是界、處、緣起、處非處、諦相應語，此是念住等相應語，乃至此是八聖支道相應語，此是業相應語，此是煩惱相應語，此是增上戒等學相應語。**

庚十、釋正知而住4　辛一、知時

**復次，云何知時？謂由五相故。一、通達正現在前雜染故；二、通達將現在前雜染故；三、通達不染汙位故；四、等起對治作意故；五、對治作意故。**

　　云何知時等者：本地分說：應時加行，謂於時時間修習止相，於時時間修習觀相，於時時間修習舉相，於時時間修習捨相。又能如實了知其止、止相、止時；了知其觀、觀相、觀時；了知其舉、舉相、舉時；了知其捨、捨相、捨時。（陵本三十一卷八頁2571）此中五相，如彼釋義應知。謂若了知心掉舉時，或沈沒時，是名通達正現在前雜染。又若了知恐掉舉時，或恐沈沒時，是名通達將現在前雜染。又若了知於奢摩他、毗鉢舍那品，所有掉舉心已解脫，是名通達不染汙位。於爾所時，或應修止、或應修舉所有作意，是名等起對治作意；或應修捨，是名對治作意；此說持對治、遠分對治應知。

辛二、知量2　壬一、徵

**復次，云何知量？**

壬二、釋2　癸一、出略義2　子一、標列

**謂於所食、所飲、所噉，乃至廣說。當知此中，略說二種斷隨順性。一、任持隨順性，二、精進隨順性。**

子二、隨釋2　丑一、任持隨順性

**任持隨順性者，謂於所食、所飲、所噉、所嘗善知其量。**

丑二、精進隨順性

**精進隨順性者，謂於若行、若住，乃至廣說善知其量。**

　　若行若住乃至廣說者：此中廣說，所謂若坐、若臥、若修悎寤、若語、若默、若解勞睡，如本地分別釋應知。（陵本二十四卷十三頁2044）

癸二、廣辨相2　子一、於所食等善知其量2　丑一、徵

**此中云何於所食等善知其量？**

丑二、釋2　寅一、總標

**謂於受取及受用中，皆善知量。**

寅二、別辨2　卯一、於受取2　辰一、標差別

**於受取中善知量者，謂於此時應受，從此應受，此所應受，齊此應受。**

辰二、釋彼相4　巳一、何時應受

**何時應受？謂日初分，即於此時為受用故。**

巳二、從何應受

**從何應受？謂除五種非所行處。**

巳三、何所應受

**何所應受？謂清淨物，如來所許，除酒肉等所不應飲、不應食物。**

巳四、齊何應受

**齊何應受？謂知量而受，勿令自損，或損於他。**

卯二、於受用2　辰一、總標

**於受用中善知量者，謂如所受，於此時中應可受用。**

辰二、別釋4　巳一、於何時中應可受用

**於何時中應可受用？謂如前說日之初分，是受用時。**

巳二、於何處所應可受用

**於何處所應可受用？謂於好處，或居道場、或在聚落。**

巳三、何所應受用

**何所應受用？謂如前說清淨物等。**

巳四、齊何應受用

**齊何應受用？謂善知量，應可受用，勿令饑惱、勿不順斷、勿令諸界起不平等。**

　　勿令饑惱等者：本地分說：為除饑渴受諸飲食，為攝梵行受諸飲食，為斷故受受諸飲食，為令新受當不更生受諸飲食。（陵本二十三卷十五頁1989）此應準釋。

子二、於勤精進善知其量2　丑一、徵

**云何於勤精進善知其量？**

丑二、釋2　寅一、標差別

**謂於此時、此處、此事、齊此應勤精進。**

寅二、釋彼相4　卯一、於何等時應勤精進

**於何等時應勤精進？謂於應行時而行，乃至於應解睡眠時而解睡眠。**

卯二、於何處所應勤精進

**於何處所應勤精進？謂於閑林、或在道場、或居內院、或經行處應修精進。**

卯三、於何等事應勤精進

**於何等事應修精進？謂應勤行、勤住，乃至勤解睡眠勞倦。**

卯四、齊何應修所有精進

**齊何應修所有精進？謂善知量而修精進，勿因此故，太沈、太舉。**

辛三、知眾2　壬一、剎帝利等2　癸一、舉剎帝利

**復次，云何善知剎帝利眾？謂善了知剎帝利眾如是名、如是種、如是姓、如是食，乃至如是壽量邊際。**

癸二、例婆羅門長者等眾

**如是乃至善知長者、居士等眾。**

壬二、諸沙門眾

**云何善知諸沙門眾？謂能善知彼如是名，此是少年、此是長年、此是耆年，此持經者，乃至此是能持論者，善知此是瑜伽師等。**

　　善知此是瑜伽師等者：本地分說：修瑜伽師略有三種。一、初修業瑜伽師，二、已習行瑜伽師，三、已度作意瑜伽師。如彼應釋。（陵本二十八卷十三頁2371）又本地分意地說有六十二種有情之類。（陵本二卷十八頁169）此中等言，隨應等取沙門種類應知。

辛四、知往乃至應默2　壬一、徵

**復次，云何善知我於是中，應當往詣，乃至應默？**

壬二、釋2　癸一、總標

**謂若略說，為此應往乃至應默，及如此應往乃至應默。**

癸二、別釋2　子一、明所為

**何所為故，詣在家眾乃至應默？謂為乞求資生眾具；或復為令未信者信，信者增長；或為慰問遭重疾病、受眾苦者；或為開解諸愁憂者；或為和好展轉怨對互相違者；或為隨順他所作事；或復為他之所勸請；或為隨從軌範、親教同梵行者；或為經營僧所作事；是故應往乃至應默。**

子二、明所應5　丑一、應如是往

**云何了知應如是往？謂如聲聞地已說其相。**

　　如聲聞地已說其相者：本地分說：於其已往或正往時，觀見眾色，於此眾色一分應觀，或有一分所不應觀。於不應觀所有眾色，當攝其眼，善護諸根；於所應觀所有眾色，應善住念而正觀察。乃至廣說其相應知。（陵本二十四卷十六頁2052）

丑二、應如是住

**云何了知應如是住？謂往詣已，不應即入，至內門側伏慢而住，或無疑慮徐入其家，至相見處從容而住，先言慰問，含笑開顏，遠離顰蹙，方申愛語。**

　　伏慢而住者：謂具慚愧，遠離憍慢故。

丑三、應如是坐

**云何了知應如是坐？謂佛開許隨其所有如法之座，以正威儀端嚴而坐。**

　　謂佛開許隨其所有如法之座等者：謂於大床、或小繩床、或草葉座、或諸敷具、或尼師壇，結加趺坐故。

丑四、應如是語2　寅一、徵

**云何了知應如是語？**

寅二、釋2　卯一、標差別

**謂善了知如時、如理、如量、寂靜、質直而語。**

卯二、釋彼相5　辰一、如時語2　巳一、標三種

**時有三種。**

巳二、別釋相3　午一、樂聞時3　未一、標簡

**一者、樂聞，非不樂聞。**

未二、釋非

**不樂聞者，謂如有一，或饑、或渴、或身疲倦、或風熱等之所逼惱。**

未三、結名

**是名初時。**

午二、安住如法威儀時3　未一、標簡

**二者、安住如法威儀，非非威儀。或復有一，雖樂欲聞，非威儀住。**

未二、釋非

**非威儀者，謂不應立為坐者說，除彼重病。如別解脫經廣說其相。**

未三、結名

**是第二時。**

　　如別解脫經廣說其相者：別解脫經說：不為無病處高座者而說正法，不為坐者立說正法，不應居後為前行者而說正法，不為覆頭而說正法。其相應知。

午三、心無染惱時3　未一、標簡

**三者、其心無有染惱，非染惱心。**

未二、釋非

**染惱心者，謂如有一，其心怱遽，於彼彼事增上勤劬，或荒或亂，或復渾濁；或他僕使，或作業者，或復殺者、敵者、怨者。**

未三、結名

**是第三時。**

辰二、如理語

**理有三種。謂有求請、如法求請、如量求請，方為宣說、如法為說、有義利說。**

辰三、如量語

**由三種相，當知如量。一、不亂不雜而有所說；二、圓滿文句宣說諸法；三、凡所宣說言詞不重，謂不重說所有言詞。若諸語言無用非義，尚不少說，何況多說。**

　　理有三種等者：謂有求請，方為宣說；如法求請，如法為說；如量求請，有義利說。是名三種如理而語。

辰四、寂靜語2　巳一、標列

**當知寂靜，亦有三種。一、威儀寂靜，二、言音寂靜，三、其心寂靜。**

巳二、隨釋3　午一、威儀寂靜

**威儀寂靜者，謂諸根寂靜、無有躁擾、亦不高舉、支節**[^8]**不動而有所說。**

午二、言音寂靜

**言音寂靜者，謂有所說聲不太高，亦不太急。**

午三、其心寂靜

**心寂靜者，謂雖觸惱，亦不生憤而有所說，況不觸惱。又無染心而有所說。**

辰五、質直語

**又質直語，亦有三種。謂如時語時乃至寂靜語時，或由宿習方便，任性而語；或由現法串習加行作意而語；或由愛樂學處，以思擇力而自制伏，方有所說。於一切時無有虛誑，若隱、若顯，所言無二。**

丑五、應如是默3　寅一、徵

**云何了知應默？**

寅二、標

**謂善了知，於五時中應當默然。**

寅三、釋5　卯一、諠亂時

**一者、說者正說語時，若彼聽者故作異言，現相諠亂，爾時說者宜當默然。**

卯二、撥止時

**二者、說者正說語時，若彼聽者撥言且止，吾不欲聞，爾時說者宜當默然。**

卯三、違諍時

**三者、說者正說語時，若彼聽者於說者所起求過心，發違諍言，現相乖背，爾時說者宜當默然。**

卯四、屈請時

**四者、施主以衣食等來相屈請，爾時受者宜當默然，而許可之。**

卯五、較論時

**五者、若有敵論者來，現相較論，爾時論者宜當默然，聽其言說。**

庚十一、釋趣入差別2　辛一、趣入自性3　壬一、略標列

**復次，且由三相，應自了知己**[^9]**所有信，乃至是善男子。一、由依處故；二、由自性故；三、由時分故。**

壬二、隨別釋3　癸一、由依處

**云何由依處故了知己**[^10]**信？謂如實知，若事是信之所依處，信緣彼生，當知彼事決定是我信所依處。**

癸二、由自性

**云何由自性故了知己**[^11]**信？謂如實知軟中上品己**[^12]**所有信。**

癸三、由時分

**云何由時分故了知己**[^13]**信？謂如實知，我於某時已得是信。如了知信，如是戒等辯等為後，皆當了知。**

壬三、總料簡

**此中信是趣入支；戒是入已奢摩他支；聞是毗鉢舍那支；捨是奢摩他、毗鉢舍那資糧支；內思所成慧及他隨順教授教誡，是能攝受奢摩他、毗鉢舍那支。依止此故，證奢摩他、毗鉢舍那，及能證得諸沙門果。於自所證諸深細義，若有欲知**[^14]**而生疑惑，為斷疑故，如自所證為彼宣說。又為降伏諸敵論者，故須有辯。於他身語邪行起時，須有忍辱柔和所攝善男子性。**

辛二、趣入因緣2　壬一、簡黑品10　癸一、不信

**復次，由三因緣，發生不信。一、由不正知三寶功德故；二、行外道見故；三、未遇諸佛及聖弟子三種神變，隨其一種所調伏故。**

癸二、不能數往寂靜園林

**復次，由三因緣，不能數往寂靜園林。一、放逸懈怠所拘執故；二、多事業故；三、信順人故。**

癸三、為性不好造詣於他

**復次，由三因緣，為性不好造詣於他。一、性無畏故；二、性高慢故；三、依文字故。**

癸四、為性不好親近於他

**由三因緣，為性不好親近於他。一、性不黠利故；二、性非福田故；三、無極欲樂故。**

癸五、為性不好請問於他

**由三因緣，為性不好請問於他。一、於法不善故；二、於義不善故；三、於二俱不善故。**

癸六、不能審聽

**由三因緣，不能審聽。一、多尋伺故；二、多物務故；三、多諸蓋纏雜染心故。**

癸七、為性不能決定任持

**由三因緣，為性不能決定任持。一、不聽聞故；二、惡聽聞故；三、覆慧勝慧故。**

　　覆慧勝慧故者：謂由無明障覆所知，慧不現前，說名覆慧。由諸煩惱自在增上，慧無堪能，說名勝慧。

癸八、為性不能觀察諸法

**由三因緣，為性不能觀察諸法。一、樂著戲論故；二、愛居憒鬧故；三、不成就審觀**[^15]**察慧故。**

癸九、為性不能法隨法行

**由三因緣，為性不能法隨法行。一、由顧惜身命；二、由即彼增上力故，樂著利養；三、由樂著恭敬。**

癸十、不樂修行利他之行

**由三因緣，不樂修行利他之行。一、性是下劣種性故；二、悲微薄故；三、無勢力故。**

壬二、翻白品

**如是白品，與上相違，應知其**[^16]**相。**

庚十二、釋鬼趣遊觀2　辛一、標類問

**復次，諸聖弟子，非一眾多種種遊觀其事可得，所謂河濱遊觀、山谷遊觀、鬼趣遊觀，如是等類種種遊觀其事可得。問：何因緣故，諸大聲聞已得神通，乃往鬼趣詰問諸鬼自先業報，為為除自疑故？為為饒益眾生故？若為除自疑者，已得神通，不應道理。若為饒益眾生者，當說云何饒益眾生？**

辛二、釋義答2　壬一、出二饒益

**答：為饒益眾生故，謂欲饒益此諸餓鬼及餘眾生。**

壬二、釋其所以2　癸一、饒益諸鬼

**何以故？由神通力，令諸餓鬼憶念宿世，自說先身所作惡業，深生厭悔，因為說法，便能領悟。由此因緣，速離鬼趣，如是說名饒益諸鬼。**

癸二、利餘眾生

**已得神通諸大聲聞，聞彼所說種種所受不可愛果先世惡業，乃還人間，展轉宣告，他既聞已，心生厭患，斷惡修善，如是說名利餘眾生。**

庚十三、釋欲色名麤3　辛一、標

**復次，由六種相，當知欲行諸色名麤。**

辛二、徵

**云何六相說彼名麤？**

辛三、列

**一、眾多故麤；二、沈重故麤；三、不淨故麤；四、堅彊故麤；五、變壞故麤；六、不隨心轉故麤。**

戊三、略不說餘

**於此地中餘決擇文，更不復現。**

丁二、例獨覺地

**又獨覺地諸決擇文，亦不復現。**

**瑜伽師地論科句披尋記卷第七十一**

[^1]: 「生」，大正作「往」。

[^2]: 大正有二句「或於現法」。

[^3]: 「無」，大正、陵本作「為」。

[^4]: 「一」，大正、陵本作「二」。

[^5]: 「任」，大正作「住」。

[^6]: 「議」，大正、陵本作「義」。

[^7]: 「議」，大正、陵本作「義」。

[^8]: 「支節」，披尋記原作「肢節」。磧砂、大正、陵本亦作「肢節」。

[^9]: 「己」，陵本作「已」。

[^10]: 「己」，陵本作「已」。

[^11]: 「己」，陵本作「已」。

[^12]: 「己」，陵本作「已」。

[^13]: 「己」，陵本作「已」。

[^14]: 「知」，大正作「加」。

[^15]: 大正無「觀」字。

[^16]: 「其」，陵本作「共」。
