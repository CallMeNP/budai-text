# 瑜伽師地論科句披尋記卷第五十四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中五識身相應地意地之四**

丑五、識蘊2　寅一、徵

**復次，云何識蘊差別？**

寅二、釋2　卯一、標列

**此亦五種應知。一、由安住故；二、由雜染故；三、由所依故；四、由住故；五、由異相故。**

卯二、隨釋5　辰一、安住差別3　巳一、徵

**云何安住？**

巳二、釋3　午一、色安住

**謂習欲者欲界諸識，執外色塵，名色安住。**

午二、俱安住

**若清淨天色界諸識，執內名色，名俱安住。**

午三、名安住

**無色界識唯執內名，名名安住。**

巳三、結

**是名識安住差別。**

辰二、雜染差別3　巳一、徵

**云何雜染差別？**

巳二、釋

**謂諸愚夫由二種門識被染汙。一、於現法中，由受用境界門；二、於後法中，由生老等門。**

巳三、結

**是名識雜染差別。**

　　由二種門識被染汙等者：如下說言：若諸異生補特伽羅，未得厭離對治喜愛，由所潤識能取能滿當來內身；由此展轉能取能滿不能棄捨諸異生性。由是當知，此說受用境界，義顯於現法中由愛雜染；此說生老等門，義顯於後法中由生雜染。

辰三、所依差別3　巳一、徵

**云何所依差別？**

巳二、釋

**謂六所依，諸識隨轉。謂依眼等六處，六識身轉，如世間火，依糠、牛糞、薪札等轉。**

巳三、結

**是名識所依差別。**

辰四、住差別3　巳一、徵

**云何住差別？**

巳二、釋2　午一、正辨相2　未一、略標3　申一、出體性

**謂四識住。**

申二、引經言

**如經言：有四依取，以為所緣，令識安住。**

　　有四依取以為所緣者：如下自釋：若諸煩惱事，若屬彼煩惱，說名依取。應知此二亦名所緣，所緣性故，有所緣故。今依彼義，應更開顯。依謂所依，三界有情隨其所應，若色、若心為依止故。取謂所取，三界有情隨其所應，若內、若外為執取故。如是依止、如是執取，能生於識，令識雜染，故說依取以為所緣。此有四種，所謂色蘊乃至行蘊，識住四中，名四識住。

**謂識隨色住，緣色為境。廣說如經。**

　　識隨色住等者：顯揚論說：三行雜染安住心。謂識隨色而住、緣色而住、依色而住，如是乃至隨行而住、緣行而住、依行而住。此中隨色而住者，謂執受所依故。緣色而住者，謂取[^1]境界故。依色而住者，謂由麤重故。如是乃至隨行等三。（顯揚論十八卷三頁31,568b）此中廣說及與彼義，皆應準知。此顯識住及因緣相。

**乃至我終不說此識往於東方乃至四維；然我唯說於現法中，永**[^2]**離欲、影，寂滅、寂靜、清涼、清淨。**

申三、出經義

**如是已顯經中如來所說諸識住相。**

　　不說此識往於東方乃至四維等者：謂若此識相續究竟斷故，於十方界不復流轉，由是不說此識往[^3]於東方乃至四維，此顯識住寂止。若永離欲、離影，寂滅、寂靜、清涼、清淨，此顯識住因緣。寂止義如下釋。

**從此以後，我當宣說此相差別。謂此經中，略顯識住及因緣相，識住、因緣二種邊際，識住、因緣二種寂止。**

未二、隨釋2　申一、釋經言5　酉一、依取

**當知此中，若諸煩惱事，若屬彼煩惱，說名依取。**

酉二、所緣

**應知此二亦名所緣，所緣性故，有所緣故。**

　　若諸煩惱事等者：謂諸蘊中所有欲貪，是名諸煩惱事，此說名取。集論中說：何故欲貪說名為取？謂於未來、現在諸蘊能引不捨，故希求未來、染著現在欲貪名取。（集論一卷一頁31,663a）若彼欲貪所攝諸蘊，是名屬彼煩惱。此說名依，以此二種為識依取，是故亦為識之所緣。由屬彼煩惱是識所緣性故，諸煩惱事與識相應，名有所緣故。

酉三、趣所執事

**由彼貪愛為煩惱緣，名趣所執事。**

　　由彼貪愛為煩惱緣等者：三界貪愛，於三界行，染汙希求此為緣故，諸取得生，是故說名為煩惱緣。諸取有四，所謂欲取、見取、戒禁取、我語取。由是諸取，於諸欲等起顛倒執，由是說名趣所執事。

酉四、緣所緣事

**由貪欲等四種身繫為發業緣，名緣所緣事。**

　　由貪欲等四種身繫等者：繫有四種，謂貪身繫、瞋身繫、戒禁取身繫、此實執取身繫，名貪欲等四種身繫。如下說言：由在家眾，依貪欲、瞋恚二繫發起諸業，攝受境界為因故，損害有情為因故。若出家眾，依戒禁取、此實執取二繫發起諸業，以戒禁取猶如貪欲，求生天故；此實執取猶如瞋恚，謗涅槃故。由是此說為發業緣。如是四種，以彼境界、有情、生天、涅槃差別為所緣故，是名緣所緣事。

酉五、建立事

**彼二隨眠所隨逐故，名建立事。**

　　彼二隨眠所隨逐故等者：前說依、取，是名為二。義即識隨色住、緣色為境，乃至識隨行住、緣行為境，當知此約現行為論。今說彼種隨逐自體，名建立事，此為建立，彼法得生故。顯揚論說：依色而住，乃至依行而住。（顯揚論十八卷三頁31,568b）[^4]謂由麤重，即顯此義。

申二、釋經義3　酉一、識住及因緣相2　戌一、釋2　亥一、住相

**若諸異生補特伽羅，未得厭離對治喜愛，由所潤識能取能滿當來內身；由此展轉能取能滿不能棄捨諸異生性；以於內身能取能滿故，於流轉中相續決定，是名為住。**

　　未得厭離對治喜愛等者：謂一切行，喜為先因；由此喜故，於彼彼生處障於厭離，滋潤自體。為欲將生所生之處，雖有一切煩惱為因，而於生處生喜者生，非於彼起厭逆想者。義如攝事分說。（陵本八十七卷一頁6553）今說喜愛，準彼當知。愛為能潤，識為所潤。由愛緣取，說名能取當來內身。由取緣有，說名能滿當來內身。

亥二、因緣相

**餘住因緣，如前應知。**

戌二、結

**是名略說住及因緣相。**

　　餘住因緣如前應知者：前說依取、所緣、趣所執事、緣所緣事及建立事，名住因緣。此因緣相望彼住相，說名為餘。

酉二、識住因緣二種邊際2　戌一、明施設2　亥一、釋2　天一、識住邊際2　地一、標差別

**有色界識有來有去，無色界識有死有生。**

地二、明邊際

**又此二住乃至壽盡。**

天二、識住因緣邊際

**又復此二生長、增益及廣大義，如前應知。**

亥二、結

**齊是名為識住邊際及住因緣邊際。**

　　又此二住乃至壽盡等者：有色界識、無色界識，於流轉中相續決定，名此二住。乃至壽盡，名為識住邊際。又復有色界識、無色界識，生長、增益、廣大，亦由依取、所緣等為其因緣，如前應知。乃至壽盡，名住因緣邊際。當知此中，言壽盡者，義通前後，謂阿羅漢及與有學有邊際壽，名壽盡故。義如前說。（陵本五十二卷十頁4178）是故齊此名為識住及住因緣邊際。

戌二、簡餘說2　亥一、標非

**若復異此而施設者，當知唯有文字差別，非義差別，由所餘義境界無故。**

亥二、出過2　天一、不能答他

**若他正詰，不知何答，亦由餘義境界無故。**

　　由所餘義境界無故者：此中義顯無有實我以為所緣，故作是說。

天二、後自迷悶

**或復有能於後自然如理觀察，便自迷悶，謂我愚癡，作如是說。**

　　便自迷悶等者：謂於自所施設實有我論，生迷悶故。

酉三、識住因緣二種寂止2　戌一、識住因緣寂止2　亥一、釋2　天一、永斷二纏4　地一、標永斷

**若聰慧者，於諸色愛乃至行愛所攝貪纏能永斷離，於煩惱分所攝發業四身繫纏亦能永斷。**

　　若聰慧者者：謂與引發慧相應故。如攝異門分說。（陵本八十三卷六頁6292）

地二、徵所以

**所以者何？**

地三、釋過患2　玄一、在家眾

**由在家眾，依貪欲、瞋恚二繫發起諸業，攝受境界為因故，損害有情為因故。**

玄二、出家眾

**若出家眾，依戒禁取、此實執取二繫發起諸業，以戒禁取猶如貪欲，求生天故；此實執取猶如瞋恚，謗涅槃故。**

　　此實執取等者：謂如外道，計我世間常或無常、有邊無邊，執此是實，餘皆癡妄，是名此實執取。由彼邪見謗真實事，名謗涅槃。

地四、顯體性

**當知四身繫唯在意地，分別所生故。**

　　當知四身繫唯在意地等者：集論中說：以能障礙定意性身，故名為繫。所以者何？能為四種心亂因故。謂由貪愛財物等因，令心散亂；於鬥諍事不正行為因，令心散亂；於難行戒禁苦惱為因，令心散亂；不如正理推求境界為因，令心散亂。（集論四卷十三頁31,677c）此說唯在意地，義應準知。

天二、永斷隨眠2　地一、明所由

**從此以後，由多修習勝對治故，復能永斷貪愛、身繫二種隨眠。**

地二、釋究竟2　玄一、色等離繫

**由此斷故，煩惱所緣色、受等境亦不相續，以究竟離繫故。**

玄二、識永清淨

**由此所緣不相續故，有隨眠識究竟寂滅，於色、受等諸識住中不復安住，由對治識永清淨故。**

亥二、結

**是名識住因緣寂止。**

　　從此以後等者：前說聰慧在異生位，唯能永斷貪纏及身繫纏。從是以後無漏智生，對治殊勝，復能永斷貪愛及與身繫二種隨眠。

戌二、識住寂止2　亥一、釋得名

**又由當來因緣滅故，於內身分不取不滿，決定無有流轉相續，是名識住寂止。**

亥二、廣差別12　天一、無所住

**又復對治所攝淨識，名無所住。**

天二、不生長

**由彼因緣故，名不生長。**

天三、無所為

**由善修習空解脫門故，名無所為。**

天四、知足

**由善修習無願解脫門故，名為知足。**

天五、安住

**由善修習無相解脫門故，名為安住。**

天六、極解脫2　地一、釋得名

**如是不生長故，乃至安住故，名極解脫。**

　　又復對治所攝淨識等者：阿賴耶識已得轉依，能永對治阿賴耶識，是名對治所攝淨識。無取受性，名無所住。即由對治為因緣故，彼住因緣，名不生長。

地二、顯彼相2　玄一、由無執

**又於行等都不執著我及我所；由此因緣，色等壞時亦不恐怖。由此相貌，顯彼自體已得清淨。**

　　顯彼自體已得清淨者：此說有餘依涅槃應知。

玄二、由永斷

**又由彼識永清淨故，不待餘因，任運自然入於寂滅。此識相續究竟斷故，於十方界不復流轉。**

　　於十方界不復流轉者：此說無餘依涅槃應知。

天七、永離欲

**於命及死不希求故，名永離欲。**

天八、永離影

**又所有受是識樹影，彼於爾時不復有故，名永離影。**

天九、寂滅

**諸有漏識，於現法中畢竟滅盡，故名寂滅。**

天十、寂靜

**諸無漏識，隨其次第，有學解脫，名為寂靜。**

天十一、清涼

**無學解脫，名曰清涼。**

天十二、清淨

**餘依永滅，故說清淨。**

午二、簡建立2　未一、釋2　申一、由說諸識自性非染3　酉一、標

**又復諸識自性非染，由世尊說一切心性本清淨故。**

酉二、徵

**所以者何？**

酉三、釋

**非心自性畢竟不淨能生過失，猶如貪等一切煩惱。**

申二、由不獨為煩惱因緣3　酉一、標

**亦不獨為煩惱因緣，如色受等。**

酉二、徵

**所以者何？**

酉三、釋

**以必無有獨於識性而起染愛，如於色等。**

未二、結

**是故唯識不立識住。**

巳三、結

**是名識蘊由住差別。**

辰五、異相差別3　巳一、徵

**云何異相差別？**

巳二、釋2　午一、辨差別3　未一、約相應辨

**謂有貪心、離貪心、有瞋心、離瞋心等，如經廣說乃至不解脫心、極解脫心，是名一門異相差別。**

未二、約界辨2　申一、略標列2　酉一、有漏界3　戌一、欲界

**復有約界異相差別。謂欲界有四心，善心、不善心、有覆無記心、無覆無記心。**

戌二、色界

**色界有三心，除不善。**

戌三、無色界

**無色界有三心，亦除不善。**

酉二、無漏界

**無漏有二心，有學及無學。**

申二、廣種別2　酉一、欲界2　戌一、善心

**又欲界善心有二種，謂加行及生得。**

戌二、無覆無記心2　亥一、標列

**無覆無記心有四種，異熟生心、威儀路心、工巧處心，及變化心。**

亥二、隨簡

**此唯是生得，謂天、龍、藥叉等。然無修果心。**

　　此唯是生得等者：謂欲界中，諸變化心唯是生得，非修得故，是故說彼無修果心。

酉二、色無色界2　戌一、簡無記一分

**於色界中，無工巧處心，無色界亦爾。**

戌二、例下有善心

**當知善心，如下，上亦爾，一切處有。**

未三、約種辨2　申一、標

**又有約種異相差別。**

申二、釋2　酉一、舉欲界心

**謂欲界有五心。一、見苦所斷心，二、見集所斷心，三、見滅所斷心，四、見道所斷心，五、修道所斷心。**

酉二、例結一切

**如欲界有五心，如是色無色界各有五心。并無漏心，總為十六。**

午二、釋初義3　未一、略標列

**初異相心差別義，我當分別。一切有情略有三品。一、未發趣定品；二、雖已發趣，未得定品；三、已得定品。**

未二、隨應廣

**此復二種。一、不清淨，二、極清淨。**

未三、別料簡3　申一、初品攝2　酉一、有貪等心

**於初品中，或時起染汙心，由貪等纏繞彼心故。**

酉二、離貪等心

**或時起善、無記心，由貪等纏暫遠離故。**

申二、第二品攝8　酉一、略心

**第二品中，或時令心於內靜息。**

酉二、散心

**或時失念，於五妙欲其心馳散。**

酉三、下心

**或時極靜息故，便為惛沈睡眠纏覆其心。**

酉四、舉心

**或時為斷彼故，於淨妙境安處其心。**

酉五、掉心

**或時於彼不正安處，心便掉舉。**

酉六、不掉心

**若正安處，便不掉舉。**

酉七、不寂靜心

**由沈掉蓋未斷滅故，於彼二品俱不寂靜。**

酉八、寂靜心

**由斷滅故，心得寂靜。**

申三、第三品攝2　酉一、別辨2　戌一、定不定心

**若由如理作意，已得根本靜慮，名定心；若未得者，名不定心。**

戌二、善不善修心等2　亥一、舉善修等

**道究竟故，名善修心；斷究竟故，名極解脫心。**

亥二、例不善修等

**與此相違，名不善修心及不解脫心。**

酉二、結攝

**從定心已來，當知是第三品。**

巳三、結

**是名識蘊異相差別。**

子四、次第2　丑一、徵

**復次，云何諸蘊次第？**

丑二、釋2　寅一、標說別

**謂說差別。**

寅二、辨種類2　卯一、標列

**此復五種應知。一、生起所作，二、對治所作，三、流轉所作，四、住所作，五、安立所作。**

卯二、隨釋5　辰一、生起所作2　巳一、釋2　午一、色蘊識蘊

**生起所作者，謂眼、色為緣能生眼識，乃至意、法為緣能生意識。此中先說色蘊，次說識蘊。**

午二、受想行蘊

**此則是諸心所所依，由依彼故，受等心所生。**

　　此則是諸心所所依等者：根、境、識三，色蘊、識蘊所攝。此為依故，諸心所法方得生起。此諸心所，受、想、行蘊所攝。由是道理，說色為先，次識，後受、想、行為其次第，文可準知。

**故次經言：三和故觸，觸緣受等。**

巳二、結

**是名諸蘊生起所作宣說次第。**

辰二、對治所作2　巳一、釋2　午一、舉念住

**對治所作者，為欲對治四顛倒故，說四念住。謂於不淨計淨顛倒、於苦計樂顛倒、於無我計我顛倒、於無常計常顛倒。**

午二、明漸次

**此中先說色蘊，次說受蘊，次說識蘊，後說想、行二蘊。**

巳二、結

**是名對治所作宣說次第。**

　　先說色蘊等者：如其次第，身、受、心、法四種念住配釋應知。

辰三、流轉所作2　巳一、顯能染2　午一、色受想蘊

**流轉所作者，根及境界為依止故，於現法中，由二種蘊受用境界，起諸雜染，謂領納境界及彩畫境界。**

午二、行蘊

**由一種蘊，造作一切善不善業，於後法中，起生老等一切雜染。**

巳二、顯所作

**一是所染，故最後說。**

　　流轉所作等者：此中根及境界，義顯色蘊。領納境界，義顯受蘊。彩畫境界，義顯想蘊。造作一切善不善業，起生老等一切雜染，義顯行蘊。一是所染，義顯識蘊。是名流轉所作宣說次第。

辰四、住所作

**住所作者，由四識住及識次第而說，是名住所作。**

辰五、安立所作2　巳一、第一義2　午一、釋5　未一、色蘊

**安立所作者，謂諸世間互相見已，先了其色，是故先立色蘊。**

未二、受蘊

**次由受蘊，知彼進退、或苦或樂，是故次立受蘊。**

　　知彼進退或苦或樂者：進謂昇進，退謂退墮。此有方他、不方他別，義如攝釋分說。（陵本八十一卷七頁6187）由彼受用自體、受用境界，有此進退、或苦或樂差別，是故說此受蘊所攝。

未三、想蘊

**次由想蘊，知彼如是名、如是類、如是性等，是故次立想蘊。**

未四、行蘊

**次由行蘊，知彼如是愚癡、如是聰叡，是故次立行蘊。**

未五、識蘊

**後由識蘊安立內我，謂於諸蘊中，安立所了有苦有樂，隨起言說及愚智等。**

午二、結

**是名諸蘊安立所作宣說次第。**

巳二、第二義2　午一、標

**又復依止我眾具事及我事故，應知諸蘊宣說次第。**

午二、釋

**謂我依身，於諸境界受用苦樂；於己於他隨起言說，謂如是名、如是種類、如是性等；此之二種，依法非法方得積集；如是應知我眾具事。當知最後蘊是我事。**

　　謂我依身等者：此中依身及諸境界，義顯色蘊。受用苦樂，義顯受蘊。隨起言說等，義顯想蘊。依法非法，義顯行蘊。謂諸善行，是名為法；諸不善行，是名非法。由是能感若樂、若苦二種差別，是故說此二種，依法非法方得積集。

子五、攝2　丑一、十六種攝2　寅一、問

**復次，色蘊攝幾蘊、幾界、幾處、幾有支、幾處非處、幾根耶？如色蘊，如是乃至識蘊。**

寅二、答2　卯一、辨2　辰一、六種2　巳一、舉蘊攝5　午一、色蘊

**謂色蘊，攝一蘊全，十界、十處全，一界、一處少分，六有支少分，處非處少分，七根全。**

　　謂色蘊攝一蘊全等者：於五蘊中，攝色蘊盡，名攝一蘊全。於十八界中，攝眼、耳、鼻、舌、身、色、聲、香、味、觸十界及與法界一分；如是於十二處中，攝彼十處及與法處一分；名十界、十處全，一界、一處少分。於十二有支中，攝行、名色、六處、有、生、老死六支一分，名六有支少分。於處非處四差別門，或四道理中，隨其所應攝其一分，名處非處少分。餘皆準知。於二十二根中，攝五色根及男女根，名七根全。

午二、受蘊

**受蘊，攝一蘊全，一界、一處少分，一有支全，三有支少分，處非處少分，五根全，三根少分。**

　　受蘊攝一蘊全等者：謂攝受蘊全。法界、法處少分。受有支全。名色、生、老死三有支少分。五受根全。三無漏根少分。

午三、想蘊

**想蘊，攝一蘊全，一界、一處少分，三有支少分，處非處少分，不攝諸根。**

　　想蘊攝一蘊全等者：謂攝想蘊全。法界、法處少分。名色、生、老死三有支少分。二十二根皆所不攝，是故此說不攝諸根。

午四、行蘊

**行蘊，攝一蘊全，一界、一處少分，四有支全，五有支少分，處非處少分，六根全，三根少分。**

　　行蘊攝一蘊全等者：謂攝行蘊全。法界、法處少分。無明、觸、愛、取四有支全。行、名色、有、生、老死五有支少分。信等五及命六根全。三無漏根少分。

午五、識蘊

**識蘊，攝一蘊全，七界全，一處全，一有支全，四有支少分，處非處少分，一根全，三根少分。**

　　識蘊攝一蘊全等者：謂攝識蘊全。六識及意七界全。一意處全。一識支全。名色、六處、生、老死四有支少分。一意根全。三無漏根少分。

巳二、例餘攝

**如是有六種攝，所謂蘊攝乃至根攝。由此相攝道理展轉相攝，如應當知。**

　　展轉相攝如應當知者：前說相攝，謂蘊攝餘。若復以餘攝蘊，或復餘互相攝，如是展轉，隨其所應，皆當準知。

辰二、十種2　巳一、總標

**復有餘十種攝應當了知。**

巳二、列釋10　午一、界攝

**一者、界攝。謂諸蘊等各自種子所攝。**

午二、相攝

**二者、相攝。謂諸蘊等自相、共相所攝。**

午三、種類攝

**三、種類攝。謂諸蘊等遍自種類所攝。**

午四、分位攝

**四、分位攝。謂諸蘊等順樂受等分位所攝。**

午五、不相離攝

**五、不相離攝。謂諸蘊等，由一一法及諸助伴攝一切蘊等。**

　　不相離攝等者：俱有可得，名不相離。於集論中此名伴攝，謂色蘊與餘蘊互為伴故，即攝助伴，餘蘊、界、處亦爾。（集論三卷八頁31,673a）此應準知。

午六、時攝

**六者、時攝。謂諸蘊等過去、未來、現在各自相攝。**

午七、方攝

**七者、方攝。謂諸蘊等在此方轉，或依此生，即此方攝。**

午八、全攝

**八者、全攝。謂諸蘊等五等所攝。**

　　謂諸蘊等五等所攝者：蘊所有法，唯五所攝。如是界、處諸所有法，則唯十八、十二所攝。此中總說，故置等言。

午九、少分攝

**九、少分攝。謂諸蘊等各各差別少分所攝。**

午十、勝義攝

**十、勝義攝。謂諸蘊等真如相所攝。**

卯二、結

**如是諸蘊一切攝義總有十六。如蘊，乃至根亦爾。**

丑二、三法攝

**又由三法攝一切法。謂色蘊、法界、意處。**

　　又由三法攝一切法等者：謂一切法略有二種，一者、有為，二者、無為。有為復二，一者、色法，二者、心法。由彼色蘊、意處，攝有為中色、心法盡；及彼法界，攝無為盡；如是說由三法攝一切法。

子六、依止2　丑一、問

**復次，依止幾處，色蘊轉耶？依止幾處，名所攝四蘊轉耶？**

丑二、答2　寅一、色蘊轉

**謂依止六處色蘊轉。一、建立處，二、覆藏處，**

　　一建立處二覆藏處者：意地中說：建立依持，謂最下風輪及水輪、地輪。又說：藏覆[^5]依持，謂屋宇等。（陵本二卷十六頁163）此應準知。

**三、資具處，四、根處，五、根依**[^6]**處，六、有威德定所行處。**

寅二、名蘊轉2　卯一、標列處

**依止七處，名所攝四蘊轉。一、樂欲，二、希望，三、境界，四、尋伺，五、正知，六、清淨方便，七、清淨。**

卯二、略辨位2　辰一、別配

**諸受用欲者，依止四處；住律儀者、精進行者，依止一處；已得近分定者，依止一處；安住根本定者，依止一處。**

辰二、總結

**如是七處略有四位應知。**

　　如是七處略有四位應知者：謂若樂欲、希望、境界、尋伺四處，為受用欲者之所依止，當知此顯諸在家位。若正知處，為住律儀者、精進行者之所依止，當知此顯諸出家位。若清淨方便處，為已得近分定者之所依止，當知此顯未至定位。若清淨處，為安住根本定者之所依止，當知此顯根本定位。

壬二、廣顯別義2　癸一、標說

**復次，我當先說分別色蘊一一別義，然後分別四蘊名義**[^7]**。**

癸二、別辨2　子一、色蘊2　丑一、徵

**云何分別色蘊？**

丑二、釋2　寅一、嗢柁南標

**嗢柁南曰：**

**　物極微生起　安立與流業　剎那獨所行　餘相雜最後**

寅二、長行辨10　卯一、物類2　辰一、辨2　巳一、別辨類攝2　午一、顯差別2　未一、內色2　申一、舉眼根2　酉一、問

**問：色蘊中眼，幾物所攝？**

酉二、答3　戌一、相攝

**答：若據相攝，唯有一物。謂眼識所依清淨色。**

　　若據相攝者：謂若諸法自體所攝，說名相攝，自相所顯故。

戌二、不相離攝

**若據不相離攝，則有七物。謂即此眼及與身、地、色、香、味、觸。**

戌三、界攝

**若皆據界攝，則有十物。即此七物界及水、火、風界。**

申二、例餘根2　酉一、例同

**如眼，耳、鼻、舌當知亦爾。**

酉二、顯別2　戌一、耳鼻舌根

**此中差別者，謂耳、耳識所依清淨色，鼻、鼻識所依清淨色，舌、舌識所依清淨色。餘如前說。**

　　餘如前說者：不相離攝，名之為餘。耳、鼻、舌三，如前眼說。

戌二、身根2　亥一、不相離等攝

**若身，當除眼等四。何以故？由遠離彼獨可得故。**

　　若身當除眼等四等者：前說眼、耳、鼻、舌不離於身，是故說身不相離攝。然非此身不離眼、耳、鼻、舌，是故不說眼、耳、鼻、舌不相離攝。由是故言當除眼等四。

亥二、相攝

**此相者，謂身識所依清淨色。**

未二、外色2　申一、略辨攝2　酉一、色香味觸

**若於外色、香、味、觸彼所行相中，除一切根，餘一切如前應知。**

　　除一切根餘一切如前應知者：當知此說於外色、香、味、觸不相離攝，非一切根俱為所行，是故除之。唯彼四相決定可得，名餘一切如前應知。

酉二、聲及聲界2　戌一、標說

**聲及聲界不恆有故，今當別說。**

戌二、辨攝2　亥一、聲

**若於是處有聲，當知此處復增其一。**

亥二、聲界

**應知聲界，一切處增。**

　　聲及聲界不恆有故等者：聲相間斷，由現緣生，名不恆有。若於前說不相離攝，隨一彼色聚中有聲可得，即說彼聚聲亦不相離攝。由是當知，復增其一。若據界攝，即彼聲界一切處增。

申二、廣分別2　酉一、指色等

**復次，色等所緣境界，如本地分已廣分別。**

　　如本地分已廣分別者：謂意地中建立一種色乃至觸，後復漸增建立十種，名廣分別應知。（陵本三卷十一頁241）

酉二、辨觸處2　戌一、別釋相2　亥一、標

**若觸處中所說造色滑乃至勇，當知即於大種分位假施設有。**

亥二、釋16　天一、滑性

**謂於大種清淨性，假立滑性。**

天二、重性

**於大種堅實性，假立重性。**

天三、澀性及輕性

**於大種不清淨、不堅實性，假立澀性及輕性。**

天四、軟性

**於大種不清淨、慢緩性，假立軟性。**

天五、冷

**由水與風和合生故，假立有冷。**

天六、饑渴弱力

**由闕任持不平等故，假立饑渴及弱力。**

天七、彊力及飽

**由無所闕無不平等故，假立彊力及飽。**

天八、病

**由不平等變異錯亂不平等故，假立病。**

天九、老

**由時分變異不平等故，假立老。**

天十、死

**由命根變異不平等故，假立死。**

天十一、癢

**由血有過患不平等故，假立癢。**

天十二、悶絕

**由惡飲食不平等故，假立悶絕。**

天十三、黏

**由地與水和合生故，假立黏。**

天十四、疲極

**由往來勞倦不平等故，假立疲極。**

天十五、憩息

**若遠離彼，由平等故，假立憩息。**

天十六、勇銳

**由除垢等離萎顇故，假立勇銳。**

　　若觸處中所說造色滑乃至勇等者：集論中說：何等所觸一分？謂四大種所造身根所取義。謂滑性、澀性、輕性、重性、軟性、緩、急、冷、饑、渴、飽、力、劣、悶、癢、黏、病、老、死、疲、息、勇。（集論一卷三頁31,663c）今於此中，闕無緩急，弱力即劣，餘一切同。假施設義，如文可知。

戌二、略攝位2　亥一、標列

**如是一切，說諸大種總有六位。謂淨不淨位、堅不堅位、慢緩位、和合位、不平等位、平等位。**

亥二、開合

**如是六位，復開為八。若八、若六，平等平等。**

　　如是六位復開為八者：淨不淨位、堅不堅位，各復開二，是故成八。

午二、總料簡5　未一、辨所識2　申一、二識所識

**復次，一切色乃至觸，皆二識所識，謂自識所識及意識所識。或漸、或頓。**

申二、意識所識

**眼等五根，一意識所識。**

　　或漸或頓者：謂如眼識，於一時間，於一事境唯取一類無異色相；或於一時，頓取非一種種色相。乃至廣說身識，或於一時，於一事境唯取一類無異觸相；或於一時，頓取非一種種觸相。如是分別意識，於一時間，或取一境相，或取非一種種境相。義如前說。（陵本五十一卷八頁4086）此應準知。

未二、辨有無3　申一、標

**復次，色界中無現香、味，然有彼界。**

申二、徵

**何以故？**

申三、釋

**此二皆是段食攝故。由無此二，鼻、舌二識亦無。此就現行說，非就界說。**

未三、辨假實2　申一、標蘊攝

**如是一切色蘊所攝。**

申二、辨差別3　酉一、九種色

**色中九種是實物有。**

酉二、觸所攝色2　戌一、是實有

**觸所攝中，四大種是實物有。**

戌二、唯假有

**當知所餘唯是假有。**

　　當知所餘唯是假有者：此說所觸一分滑乃至勇應知。唯於大種分位假施設有，故是假有。

酉三、墮法處色2　戌一、標列

**墮法處色亦有二種，謂實有、假有。**

戌二、隨釋2　亥一、實有

**若有威德定所行境，猶如變化，彼果、彼境及彼相應識等境色，是實物有。**

　　若有威德定所行境等者：思所成慧地決擇中說：又根本定，名具威德三摩地，此色是彼所緣，非餘。譬如非一切心皆能變化，若所有心具大威德方能成辦，非所餘心。此亦如是，要具威德極靜定心，方能為緣生此無見無對諸色。此如化色，亦非不具大威德心及不定心所緣境界，但是彼心所緣境界。（陵本六十五卷十頁5183）由是當知，此色定果所生定所行境，是名彼果彼境。是定相應意識及諸心所所緣境界，名彼相應識等境色。為簡此色不為清淨色根所取，亦不為依彼清淨色識所緣，故作是說。

亥二、假有

**若律儀色、不律儀色，皆是假有。**

　　若律儀色等者：此假有義前已決擇，應知依彼律儀、不律儀思而假立故。

未四、辨定色4　申一、明界繫

**又定所行色，若依此繫定，即由此繫大種所造。**

　　若依此繫定等者：地繫差別種種非一，隨所依止，即彼大種所造。如是應知定所行色差別。

申二、出體性

**又此定色但是世間，有漏、無漏由定而生，非出世間。由此定色，有戲論行定為因故。**

　　有漏無漏由定而生者：此漏無漏，謂彼色類應知。

申三、簡功能2　酉一、標

**又非一切所有定心皆有能生此色功能，唯一類有如能起化。**

　　唯一類有如能起化者：唯根本定具大威德，能生此色，名一類有。猶如化色，非不具有大威德心能成辦故。

酉二、釋2　戌一、能生色

**謂不思惟，但由先時作意所引，離諸闇昧，極善清淨明了現前，當知是定乃能生色。**

　　離諸闇昧等者：此顯修習光明定者離諸定難。應知由彼諸難能障三摩地相令不清淨明了現前故。定難差別有十一種，如三摩呬多地說。（陵本十二卷十三頁1021）

戌二、不能生色

**若定力勵數數思惟，假勝解力而得見者，當知不能生起此色。**

申四、明增上

**又復此色，雖非出世定之所行，然由彼定增上力故，有一能現。當知此事不可思議。**

　　有一能現者：此說得定自在諸佛菩薩，不由有戲論行為因，隨其所欲，能現此色故。

未五、辨界別2　申一、問

**問：欲、色二界實物有色，何差別耶？**

申二、答2　酉一、辨2　戌一、舉色界色3　亥一、清淨最勝

**答：色界諸色清淨最勝，能發光明。**

亥二、極微細

**又極微細，下地諸根所不行故。**

亥三、無有苦

**又無有苦，依彼諸色苦受不生故。**

戌二、翻例欲界

**欲界不爾。**

酉二、結

**是名差別。**

巳二、總束六相2　午一、標列

**復次，色蘊略由六相應知。一、自相，二、共相，三、能依所依相屬相，四、受用相，五、業相，六、微細相。**

午二、隨釋6　未一、自相

**自相者，謂地等以堅等為相，眼等以各別清淨色為相。**

未二、共相

**共相者，謂一切色皆變礙相。**

未三、能依所依相屬相

**能依所依相屬相者，大種為所依，造色是能依。**

未四、受用相2　申一、標

**受用相者，為內色處有所受用增上力故，外色境界差別而生。**

申二、釋

**或有色聚唯有堅生，或唯有濕、或唯有煖、或唯有動、或和合生，為欲隨順內諸色處受用差別故。**

未五、業相

**業相者，謂地等諸大種，以依持、攝受、成熟、增長為相。復有餘業，後當廣說。**

　　復有餘業後當廣說者：如下廣說：地界能為打觸變壞業、建立業、與依止業、違損業、攝受業。水界能為流潤業、攝持業、溉灌業、違損業、攝受業。火界能為照了業、成熟業、燒然業、違損業、攝受業。風界能為發動業、隨轉業、消燥業、違損業、攝受業應知。

未六、微細相2　申一、略

**微細相者，謂極微相。**

申二、廣2　酉一、標列

**復次，微細性略有三種。一、損減微細性，二、種類微細性，三、心自在轉微細性。**

酉二、隨釋3　戌一、損減微細性

**損減微細性者，謂分析諸色至最細位，名曰極微。**

戌二、種類微細性

**種類微細性者，謂風等色及中有色。**

戌三、心自在轉微細性2　亥一、標色類

**心自在轉微細性者，謂色無色二界諸色。**

　　心自在轉微細性等者：此約定所生色，名心自在轉微細性。由是義說，通二界有。

亥二、舉經說

**如經說：有等心諸天，曾於人中如是如是資熏磨瑩其心；隨此修力，住一毛端空量地處，展轉更互不相妨礙。**

辰二、結

**如是等輩，應當思惟觀察色蘊物類差別。**

　　如經說有等心諸天等者：色無色天心自在轉，彼定果色平等無別，名有等心諸天。由於人中，依止靜慮證色解脫，於內淨不淨諸色，已得展轉相待想、展轉相入想、展轉一味想，如是如是資熏磨瑩其心增上力故，後生彼天，來詣佛所聽聞法時，各變色身最極微細，同處、同時形狀相似，不相障礙。由是說言住一毛端空量地處，展轉更互不相妨礙。

卯二、極微2　辰一、釋2　巳一、明建立2　午一、正釋五相2　未一、別辨相2　申一、問

**問：諸極微色，由幾種相建立應知？**

申二、答5　酉一、標

**答：略說由五種相。**

酉二、指

**若廣建立，如本地分。**

酉三、徵

**何等為五？**

酉四、列

**一、由分別故；二、由差別故；三、由獨立故；四、由助伴故；五、由無分故。**

酉五、釋5　戌一、分別建立

**分別建立者，謂由分別覺慧，分析諸色至極邊際，建立極微；非由體有。是故極微無生無滅，亦非色聚集極微成。**

　　是故極微無生無滅等者：如下說言：由諸聚色最初生時，全分而生；最後滅時，不至極微位，中間盡滅，猶如水滴。是故極微無生無滅。又此極微非有細分可更分析，故彼色聚亦非極微集成。

戌二、差別建立2　亥一、標數

**差別建立者，略說極微有十五種。**

亥二、類列

**謂眼等根有五極微，色等境界亦五極微，地等極微復有四種，法處所攝實物有色極微有一。**

　　略說極微有十五種等者：此依諸事自相建立，故說差別有十五種。威德定所行色，名法處所攝實物有色。餘文易知。

戌三、獨立建立

**獨立建立者，謂事極微，建立自相故。**

　　謂事極微等者：前說極微差別有十五種，即約一一自相建立。今於此中，名事極微。

戌四、助伴建立2　亥一、辨相3　天一、標

**助伴建立者，謂聚極微。**

天二、徵

**所以者何？**

天三、釋

**於一地等極微處所，有餘極微，同聚一處，不相捨離，是故依此立聚極微。**

　　於一地等極微處所等者：此中等言，等取眼等五根及與色、香、味、觸。隨於一地及餘隨一極微處所，有餘極微，同一處所，不相捨離。如前說眼，若據不相離攝，則有七物，謂即此眼及與身、地、色、香、味、觸，於餘一切隨應當知。今依彼聚建立極微，名聚極微。

亥二、釋難2　天一、問

**問：何因緣故，諸有對法同處一處，不相捨離，而不說名無對性耶？**

天二、答2　地一、釋同處不相離2　玄一、釋2　黃一、由隨順轉

**答：隨順轉故。由彼展轉相隨順生，不相妨礙。**

黃二、由業所感2　宇一、正顯3　宙一、標

**又由如是種類之業增上所感如是而生。**

宙二、徵

**何以故？**

宙三、釋

**一切色聚，一切色根共受用故。**

宇二、反成

**若異此者，一切聚中，非有一切地等諸色不相捨離。若爾，眼等諸識境界便不遍滿一切聚中，如是應無遍滿受用。**

玄二、結

**是故當知，定有諸色同一處所，不相捨離。**

　　隨順轉故等者：此中唯約不相離攝諸有對法為論，不遍一切。由於此處諸色不相妨礙，故彼展轉相隨順生。或有諸色互相妨礙，當知彼即不隨順轉，是故此說其義不遍。

地二、釋不名無對性2　玄一、舉事

**又有諸色，或於是處互相妨礙，或於是處不相妨礙，如中有色等。而彼諸色非無對性。**

玄二、例同

**此中道理，當知亦爾。**

　　或於是處互相妨礙等者：思所成慧地決擇中說：略由二種色聚建立諸聚。一、不共大種聚，二、非不共大種聚。不共大種聚者，謂於此中，唯有一類大種可得。非不共大種聚者，謂於此中，有二大種、或多大種種類可得。（陵本六十五卷八頁5177）由不共故，無有一處不相離色。由非不共，不相離色一處可得，是故此說諸色互相妨礙，或不妨礙。當知此由如是種類之業增上所感，故有如是礙不礙別。如中有色往趣生時，業力所牽，唯至生處便被拘礙，餘皆無礙。彼中有色所趣無礙非無對性，如是諸色不相妨礙道理亦爾，是故不說名無對性。

戌五、無分建立2　亥一、標簡

**無分建立極微者，謂非彼極微更有餘分，非聚性故。**

亥二、釋成

**諸聚極微可有細分，若極微處即唯此處，更無細分可以分析。**

未二、問答辨2　申一、約眼所行辨2　酉一、問

**問：如是所說五相極微，復有五眼，所謂肉眼、天眼、聖慧眼、法眼、佛眼。當言幾眼用幾極微為所行境？**

酉二、答3　戌一、標

**答：當言除肉眼、天眼，所餘眼用一切極微為所行境。**

戌二、徵

**何以故？**

戌三、釋

**以彼天眼，唯取聚色中表、上下、前後、兩邊、若明、若闇，必不能取極微處所，由極微體以慧分析而建立故。**

　　聖慧眼法眼佛眼者：聖無漏慧證諦現觀，名聖慧眼。如實現證唯有法慧，是名法眼。如來大悲，觀察一切世間善根，誰增誰減，是名佛眼。由此三眼皆慧為體，是故下說用一切極微為所行境。

申二、約無生滅辨2　酉一、問

**問：何故說極微無生無滅耶？**

酉二、答

**答：由諸聚色最初生時，全分而生；最後滅時，不至極微位，中間盡滅，猶如水滴。**

　　由諸聚色至猶如水滴者：此水滴喻，通顯聚色生滅二相。由彼色聚或大、或小頓現可得，是故說言最初生時，全分而生。即此義顯極微無生，以非極微漸集成故。又彼色聚最後滅時，雖不頓滅，然亦不待分別覺慧分析彼色至極邊際方名為滅；清淨色根不能取位，彼名滅故。由是說言不至極微位，中間盡滅。即此義顯極微無滅。

午二、別簡五相2　未一、標

**復由五相，應知名不如理思議極微。**

未二、釋2　申一、敘非理2　酉一、初

**謂於色聚中，有諸極微自性而住，應知名初不如理思議極微。**

酉二、後

**或謂極微有生有滅，或謂極微與餘極微或合或散，或謂眾色於極微量積集而住，或謂極微能生別異眾多色聚，應知名後不如理**[^8]**思議極微。**

　　應知名後不如理思議極微者：此中有四非理思議，總名為後，如文可知。

申二、明應斷

**故應方便以如理思思議極微，斷此五種非理思議。**

巳二、顯勝利2　午一、標

**復次，建立極微，當知有五種勝利。**

午二、釋5　未一、初勝利

**謂由分析一合聚色安立方便，於所緣境便能清淨廣大修習，是初勝利。**

　　於所緣境便能清淨廣大修習者：此中義顯修習諸色解脫及與勝處、遍處，故作是說。起勝知見，此名清淨。於勝解事生遍勝解，此名廣大。修治作意，此名修習。

未二、第二勝利

**又能漸斷薩迦耶見，是第二勝利。**

未三、第三勝利

**如能漸斷薩迦耶見，如是亦能漸斷憍慢，是第三勝利。**

　　又能漸斷薩迦耶見等者：謂若計命即身，由是能生我見、我慢。由慧分析彼一合聚，身相尚不可得，是故從彼所生我見及慢皆能漸斷。

未四、第四勝利

**又能漸伏諸煩惱纏，是第四勝利。**

未五、第五勝利

**又能速疾除遣諸相，是第五勝利。**

辰二、結

**如是等類，應當如理思惟極微。**

卯三、生起2　辰一、釋4　巳一、辨差別4　午一、標

**復次，略說色物生，當知有五種。**

午二、徵

**何等為五？**

午三、列

**一、依止生，二、種子生，三、勢引生，四、攝受生，五、損減生。**

午四、釋5　未一、依止生3　申一、徵

**云何依止生？**

申二、釋2　酉一、釋依因

**謂於所依大種處所，有餘所造色生，故如是說：由四大種造所造色。是同一處攝持彼義。**

　　是同一處攝持彼義者：由四大種同一處所，能攝、能持彼所造色，是故大種名為能造。為顯此義，故作是說。

酉二、釋相攝2　戌一、顯自2　亥一、辨

**又若於此色積聚中，有彼大種及所造色自相可得，當知此中即有彼法；若於此處，彼法自相都不可得，當知此處無有彼法。**

亥二、結

**是名總建立有非有相。**

　　有彼大種及所造色自相可得等者：現在已生，相有可得；若未已生，或復已滅，相不可得。即由如是可得、不可得相，建立彼法或有或無。當知此約不相離攝為論，非約界攝。

戌二、破他2　亥一、雙徵

**若有說言：於此處所，彼法自相雖不可得，然必有者。今應問彼：此不可得與可得者，為物是等？為不等耶？**

亥二、別難2　天一、約物等難

**若物等者，物既是等而不可得，不應道理。**

天二、約不等難2　地一、更徵

**若不等者，為即此量說物不等？為據威勢說不等耶？**

地二、逐難2　玄一、約量難

**若即此量說不等者，少分自相亦不可得，不應道理。**

玄二、約威勢難

**若據威勢說不等者，離彼自相有餘威勢不可得故，不應道理。**

申三、結

**如是等類，當知名依止生。**

未二、種子生3　申一、徵

**云何種子生？**

申二、釋3　酉一、標義

**謂所有色，各從自種子所生。**

酉二、舉事2　戌一、能造色

**如堅硬聚，或時遇緣便生流濕；流濕遇緣復生堅硬。不煖生煖，煖復生冷；不動生動，動生不動。**

　　如堅硬聚等者：堅硬聚中有水界故，彼遇緣時便生流濕。流濕聚中有地界故，彼遇緣時復生堅硬。如是不煖生煖，煖復生冷；不動生動，動生不動；各有其界，當知亦爾。意地中說：於一切色聚中，一切時具有一切大種界。如世間現見乾薪等物，鑽即火生，擊石等亦爾。又銅鐵金銀等，極火所燒即銷為水。乃至廣說。（陵本三卷四頁199）其義應知。

戌二、所造色

**如是好色、惡色等差別應知。**

　　如是好色惡色等差別應知者：前說四大更互變易，今復說餘色、香、味、觸，於內外色聚中，亦有好色、惡色及二俱非差別變異，如前道理應知。

酉三、明攝

**由如是等雖無自相，然有其界，從彼彼聚，彼彼色法差別而生。**

申三、結

**如是等類，當知名種子生。**

　　由如是等雖無自相者：前說諸事變異無常，名無自相。於彼彼聚，彼彼自相不決定故，非彼自相都不可得，名無自相。從自種生，相可得故。

未三、勢引生3　申一、徵

**云何勢引生？**

申二、釋2　酉一、別辨2　戌一、外色

**謂內色根增上力故，外分差別相續而生，謂器世界等。**

戌二、內色

**又由先業勢所引故，內諸色處差別而生。**

　　外分差別相續而生者：一切有情生所依處有五趣別，是名外分差別。隨彼有情根增上力，如是外分差別現前。意地中說：一切外分所有麤色，四大所成，恆相續住，非如內分。（陵本二卷五頁127）由是此說相續而生。

酉二、料簡2　戌一、天等

**又復諸天或現前欲、或不現前欲，及北拘盧**[^9]**洲所有資具，當知多分勢引而生，差別而轉。**

戌二、人中

**人中相續生者，唯有器世界。**

申三、結

**如是等類，當知名勢引生。**

　　又復諸天或現前欲等者：現住欲塵，富貴自在，名現前欲。當知此說四大王眾天，乃至知足天。變化欲塵，富貴自在，是名不現前欲。當知此說樂化天，及他化自在天。

未四、攝受生3　申一、徵

**云何攝受生？**

申二、釋

**謂遇彼彼攝受緣故，彼彼色法展轉增益勝上而生，猶如水等潤萌芽**[^10]**等。**

申三、結

**如是等類，名攝受生。**

未五、損減生

**與此相違，應知名損減生。**

巳二、明受用2　午一、標生相

**復次，諸聚色生時，如種種物石磨為末，以水和合，團雜而生，非如苣蕂、麥、豆等聚。**

午二、釋所以

**何以故？隨彼生因增上力故，如是而生，為有用故。**

　　隨彼生因增上力故等者：如前已說：又由如是種類之業增上所感如是而生。何以故？一切色聚，一切色根共受用故。此中道理，應如是知。

巳三、釋能造2　午一、問

**問：若一切行皆自種子所生，何因緣故說諸大種造所造色？**

午二、答2　未一、標義

**答：由彼變異而變異故，彼所建立及任持故。**

未二、釋由2　申一、明變異2　酉一、標列

**由三因緣大種變異，令所造色變異而轉。一、士夫用故；二、業所作故；三、由勝定故。**

　　士夫用故等者：初二因緣不定地攝，第三因緣定地所攝。不定地中，彼諸大種，若由士夫作用而有變異，名士夫用；若由先業所作而有變異，名業所作。於定地中，定增上力大種變異，名由勝定。

酉二、隨釋3　戌一、士夫用2　亥一、釋

**士夫用者，謂由地大所打觸故，器差別故，田差別故，令所造色變異可得。**

　　謂由地大所打觸故等者：如下說言：地界能為打觸變壞業、建立業、與依止業、違損業、攝受業。今於此中，略攝為三。初即打觸變壞業，當知此約地大自相建立。次器差別，攝建立業、與依止業，當知此約為所受用建立，故得器名。後田差別，攝違損業與攝受業，當知此約他有情事建立，故得田名。是名地大變異因緣，由是因緣，令所造色變異可得。

**或由水所潤等，火所熟等，風所燥等，令所造色變異可得。**

　　或由水所潤至變異可得者：如下說言：水界能為流潤業、攝持業、溉灌業、違損業、攝受業。火界能為照了業、成熟業、燒然業、違損業、攝受業。風界能為發動業、隨轉業、消燥業、違損業、攝受業。此中等言，隨應當知。或復略攝由器差別及田差別，準如前解。

亥二、結

**當知是名由彼大種士夫用故，令所造色變異而生。**

戌二、業所作

**業所作者，隨業勢力，先大種生；後隨彼力，色變異生。是名業所作故。**

戌三、由勝定2　亥一、釋

**由勝定者，勝定力故，先起大種，然後造色變異而生。**

亥二、結

**當知是名由勝定故大種變異，因此造色變異而生。**

申二、明轉變3　酉一、標

**復次，略由五緣，所有大種令其異果轉成異果。**

酉二、徵

**何等為五？**

酉三、列

**一、大種力故；二、士夫用力故；三、明呪力故；四、神通力故；五、業所作力故。**

　　略由五緣等者：此五緣中，四神通力由勝定生。士夫用力、業所作力，即士夫用及業所作，義如前說。增大種力及明呪力，是故成五。由此五緣，令所造色前後變異，說名異果轉成異果。更互相望不同一相，名為異故。

巳四、顯相續2　午一、釋因緣2　未一、問

**問：從此沒已，何因、何緣中有色聚續得生耶？**

未二、答

**答：當知此色用自種子為因，感生業為緣。**

　　用自種子為因等者：意地中說：云何生？由我愛無間已生故，無始樂著戲論因已熏習故，淨不淨業因已熏習故。彼所依體由二種因增上力故，從自種子，即於是處中有、異熟無間得生。（陵本一卷十六頁80）由是當知中有續得生義。

午二、成中有2　未一、問

**問：何因得知有中有耶？**

未二、答2　申一、標義

**答：從此沒已，若無所依，諸心心所無有道理轉至餘方故。**

　　從此沒已等者：謂此世間身既沒已，中有續生。以彼色蘊為所依故，諸心心所可從此方轉至餘方；若無所依，則不應理，非心緣往當生處故。

申二、喻難2　酉一、舉喻

**不應如響，唯惑亂故；不應如影，彼不滅故；亦不應說如取所緣，非行往故。**

酉二、結成

**由如是等所說譬喻不應道理，是故當知定有中有。**

辰二、結

**如是等類，應當思惟色蘊生起。**

　　不應如響等者：謂有難言：如谷響應，彼無所依，可從此方轉至餘方，諸心心所何故不許？是故釋言：彼響非實，唯惑亂起，喻心心所不應道理，此實有故。又或難言：如鏡影像亦無所依，可從此方轉至餘方，諸心心所何故不許？是故釋言：彼鏡影像，雖離本質相似現起，然要本質不滅，影方現前，喻心心所不應道理，先所依身已滅沒故。又復難言：如心心所取所緣境，不待所依，此何不許？是故釋言：心所取緣雖至餘方，然非行往，今此不爾，故不應理。意地中說：中有，有種種名。或名意行，以意為依，往生處故。此說身往，非心緣往。（陵本一卷十七頁86）今於此中，言行往者，義顯身往。心取所緣，唯心緣往，非身行往，是故非喻。

卯四、安立2　辰一、釋3　巳一、明業用2　午一、成有對2　未一、徵

**復次，色蘊生時，誰為先首據其處所，依此處所餘色轉耶？**

未二、釋2　申一、標義

**當知大種先據處所，後餘造色依此處轉。**

申二、釋由

**唯諸大種於此處所現前障礙，所餘造色自相遍滿。當知由彼勢力任持，有所據礙。**

　　所餘造色自相遍滿等者：謂隨大種等量不壞，是名遍滿。即由此義，名彼任持。如意地說。（陵本三卷一頁184）

午二、辨次第2　未一、標

**復次，地等諸四大種，隨其次第，麤顯應知。**

未二、釋

**謂地界及果，能持最勝；水、火、風等，流潤、燒然、動搖等業，依止彼故方得流轉。**

　　地界及果等者：地大種子，說名為界。地大自相，說名彼果。如是水、火、風等一切應知。此中等言，等取所餘諸所造色。彼所作業隨應有別，亦置等言。

巳二、顯差別5　午一、聲2　未一、不恆續

**復次，諸聲纔宣發已，尋即斷滅，故於色聚中不恆相續。**

未二、頓遍起

**又此音聲依質生時，質處及外俱頓可得。隨所聞處，於此處所遍滿頓起，如焰光明，非漸漸生展轉往趣。**

　　質處及外俱頓可得者：聲有離質、不離質別。若聲生時，質處可得，名不離質；外亦可得，說名離質。

午二、風2　未一、標列

**復次，風有二種。謂恆相續、不恆相續。**

未二、隨釋2　申一、第一義

**諸輪行風，名恆相續；在空行者，名不恆相續。**

　　諸輪行風者：此說器世間最下風輪、水輪、地輪，能為有情建立依持。如意地說應知。（陵本二卷十六頁163）

**在物行者，名恆攝受。**

申二、第二義

**又當知風機關運轉，名恆相續；所餘，當知非恆相續。**

　　在物行者名恆攝受者：謂若內事外事輕性動性，當知一切風飄所攝。此無間斷，名恆攝受。

午三、空界2　未一、問

**問：何等名空界？**

未二、答3　申一、出體性

**答：明闇所攝造色，說名空界。**

申二、辨種類2　酉一、標列

**此亦二種。一、恆相續，二、不恆相續。**

酉二、隨釋

**若諸有情所居處所常闇常明，名恆相續；餘不爾處，非恆相續。**

　　明闇所攝造色者：此說顯色應知。五識身相應地[^11]中說：光、明等差別，顯色所攝故。

**當知此亦依止色聚。**

申三、顯差別

**又此空界，光明攝者，名為清淨；隙穴攝者，名不清淨。**

　　當知此亦依止色聚者：此說色聚唯有見攝，由彼顯色眼識所行故。

午四、形色2　未一、問

**問：諸長短等所說形色，當言實有，為假有耶？**

未二、答3　申一、標

**答：當言假有。**

申二、徵

**何以故？**

申三、釋3　酉一、由積聚

**積集而住，故名為形。唯有眾色積集可得，餘形色相不可得故。**

　　餘形色相不可得故者：義顯無實形色，說彼名餘，故不可得。

酉二、由相待

**又必相待。相待之法有自性者，彼法便有雜亂過失。**

酉三、由可壞

**又如車等，彼覺可壞故。**

　　又如車等彼覺可壞者：謂如車乘、宅舍、瓶衣等物，唯是眾法聚積言論，亦是非常言論，是故說言彼覺可壞。思所成地中說：非常言論者，由四種相應知。一、由破壞故；謂瓶等破已，瓶等言捨，瓦等言生。（陵本十六卷四頁1377）此說可壞，義應準知。由此喻顯假相有法。

午五、法處所攝色2　未一、簡不具2　申一、正說定色3　酉一、標

**復次，法處所攝勝定果色中，當知唯有顯色等相。**

　　唯有顯色等相等者：此中顯色，謂彼所觀青、黃、赤、白。等言，等取地、水、火、風。十遍處中，前八遍處唯就色、觸二處建立，今義亦爾，故說唯言。

酉二、徵

**何以故？**

酉三、釋

**於彼香等生因闕故，又無用故。**

　　於彼香等生因闕故等者：於色界中受生諸天，無有段食為所受用，由彼香味生因闕故。鼻、舌二根雖復是有，然為端嚴，不為受用香味為境。由此得知，先所修習勝定果色，唯有色、觸是可得相。

申二、例說所餘2　酉一、空行風

**如是於空行風中無有俱生香等，唯有假合者。**

　　如是於空行風中等者：謂在身外，有東來風、有西來風、有南來風、有北來風，名空行風。即於是中，或時香味可得，然非彼風俱生，唯風俱行假合有故。

酉二、離輪光明

**又離輪外所發光明，所餘大種及與香等皆不可得。**

　　又離輪外所發光明等者：日輪光明離日輪有，名離輪外所發光明。當知此中，唯有火大及色、觸相，所餘大種及與香等皆不可得。

未二、簡所依2　申一、標簡

**又法處所攝勝定果色，當知此色唯依勝定，不依大種。**

申二、成說

**然從緣彼種類影像三摩地發，故亦說彼大種所造；非依彼生，故名為造。**

　　然從緣彼種類影像等者：三摩地中，緣彼大種起自心相，彼雖非實，然相相似，非餘種類，名彼種類影像。

巳三、略攝類2　午一、問

**問：於色蘊中，幾法由有見有對故住？幾法由無見有對故住？幾法由無見無對故住？**

午二、答

**答：一由二種，謂眼所行；餘唯有對；除法處所攝色，當知此色無見無對。**

辰二、結

**如是等類，應當思惟色蘊安立。**

卯五、流轉2　辰一、釋2　巳一、徵

**復次，色蘊由幾種流而相續轉？**

巳二、釋2　午一、辨種類2　未一、略標列

**謂由三種。一、等流流，二、異熟生流，三、長養流。**

未二、廣差別3　申一、等流流

**初等流流，復有四種。一、異熟等流流，二、長養等流流，三、變異等流流，四、本性等流流。**

　　變異等流流等者：謂若大種變異，令所造色變異而轉，名變異等流流。若無變異，相似相續而轉，名本性等流流。

申二、異熟流3　酉一、略標列

**異熟流者，復有二種。一者、最初，二者、相續。**

酉二、辨差別

**謂業生異熟，及異熟所生。**

酉三、隨難釋

**謂即從彼業力所引異熟，後時轉者。**

　　謂業生異熟及異熟所生者：總異熟果先業所生，是名業生異熟，是名最初異熟流。從異熟生諸無記法，是名異熟所生，此謂從彼業力所引異熟。後時轉者，是名相續異熟流。

申三、長養流3　酉一、標列

**長養流者，亦有二種。一、處寬遍長養流，二、相增盛長養流。**

　　處寬遍長養流等者：大種、造色所據處所增長廣大，名處寬遍。色無色法彊盛而轉，名相增盛。

酉二、別辨2　戌一、處寬遍

**初長養流，唯色長養；當知由食、睡眠、梵行、等至長養諸色。**

　　由食睡眠等者：食有四種，所謂段食、觸食、意思食、識食。欲界、色界隨應當說。遠離非正梵行習婬欲法，是名梵行。餘文易知。

戌二、相增盛

**餘長養流，當知亦由食故、彼所依故、修勝作意故、長時淳熟故而得長養。**

酉三、料簡2　戌一、有色無色法

**諸有色法，由二長養之所長養；諸無色法，唯相增盛說名長養。**

　　當知亦由食故等者：此中由食，通色無色，隨應當知。餘三因緣，唯說無色。有色自體，名彼所依。修習定地所有作意，名勝作意。串習所作不勵力轉，是名長時淳熟。如下說言，未證所作、未解所作，由是因緣意根損壞。言未證所作者，謂彼內心猶未證得靜慮、無色勝品功德，然於其中彊發作意。言未解所作者，謂於多聞、工巧等事心未純熟，彊施方便。今此翻彼，故作是釋。

戌二、欲界色界色

**又欲界色，具由四食，及餘一切長養因緣而得長養；色界諸色，不由段食、睡眠、梵行而得長養。**

　　又欲界色具由四食等者：於欲界中具有四食，及彼睡眠、梵行、等至能為彼色長養因緣。於色界中，闕無段食、睡眠及修梵行，唯以等至為其長養因緣。

午二、總料簡4　未一、約諸法辨4　申一、根色2　酉一、出二流

**又諸色根，當知由二種流而得流轉。以諸色根離異熟、長養相續流外，無別等流流。**

酉二、問答辨2　戌一、問

**問：異熟相續，有時亦有增長廣大可得，何故異熟攝流非即長養耶？**

戌二、答

**答：由別有長養相續能攝能持異熟等流流故，現有增長等。**

申二、非根所攝色

**若非根所攝色，當知具三種流。**

申三、諸心心所

**諸心心所有等流流、異熟生流、第二長養所長養流。**

　　若非根所攝等者：根所攝色為識所依，其性清淨，根所依處則不如是，名非根所攝色。此由等流流、異熟生流、長養流相續而轉，由是說言具三種流。清淨色根唯二種流，謂異熟生流、長養流，如前已說。由是當知，根非根色二種差別。

申四、法處所攝色

**法處所攝色，無異熟生流；餘如心心所應知。**

　　餘如心心所應知者：謂等流流第二長養所長養流，說名為餘。以法處所攝色唯依勝定而起，除無異熟生流，所餘一切，如心心所應知。

未二、約界地辨2　申一、欲界

**又欲界中，具有內外諸色成熟。**

申二、色界

**於色界中，遠離香、味。**

未三、約補特伽羅辨2　申一、欲界

**又欲界中，諸色根成熟或具不具。**

申二、色界

**於色界中，必具諸根。**

　　又欲界中至必具諸根者：欲界色根非定無闕，是故說言或具不具。色界不爾，以化生故，是故說言必具諸根。

未四、約聲界及聲辨

**又諸聲界亦有異熟，非聲。**

　　又諸聲界等者：色蘊中聲有相續異熟流，然唯是界，非彼聲相。由彼聲相非異熟故，待緣生故。

辰二、結

**如是等類，應當思惟色蘊流義。**

卯六、作業2　辰一、釋3　巳一、大種2　午一、徵

**復次，色蘊所攝地界能為幾業？乃至風界能為幾業？**

午二、釋2　未一、標

**當知一切皆為五業。**

未二、列4　申一、地界

**謂地界能為打觸變壞業、建立業、與依止業、違損業、攝受業。**

申二、水界

**水界能為流潤業、攝持業、溉灌業、違損業、攝受業。**

申三、火界

**火界能為照了業、成熟業、燒然業、違損業、攝受業。**

申四、風界

**風界能為發動業、隨轉業、消燥業、違損業、攝受業。**

巳二、大種於所生造色2　午一、標列

**又諸大種於所生造色，當知能作五業。謂生起業、依止業、建立業、任持業、增長業。**

午二、隨釋5　未一、生起業

**於彼變異生時，能為導首故。**

未二、依止業

**變異生已，與彼為處不相捨離，能為依止故。**

未三、建立業

**攝受、損害安危共同，能建立彼故。**

未四、任持業

**持彼本量令不損減，故能任持。**

未五、增長業

**令彼積集增進廣大，故能增長。**

　　當知能作五業等者：此中五業，於意地中已正分別，應勘彼釋。（陵本三卷一頁183）

巳三、表色2　午一、明隨轉2　未一、問

**問：眼、耳所行善不善色，彼何因緣成善等性，非餘色耶？**

未二、答2　申一、隨意思轉

**答：若略說由軟中上品三種思差別故。一、加行思，二、決定思，三、等起思。由此能起若善不善身語表業。**

申二、隨發業轉

**當知上品思為依止故，能發善不善業。**

　　一加行思等者：由加行思，能起方便所攝身語表業。由決定思，能起根本所攝身語表業。由等起思，能起後起所攝身語表業。如是諸業，或善不善，有軟中上三品差別，唯彼上品相應思為能發業。此中義顯身語表業，唯是色、聲、眼、耳所行境界。由是因緣，若色、若聲成善等性，非香、味等。

午二、成運動2　未一、問

**問：依止聚色而有運動，當言與彼異不異耶？**

未二、答3　申一、成不異

**答：當言不異。何以故？**

申二、出過失2　酉一、問

**於彼處所若生不生、或滅不滅而有運動，皆有過失可得故。**

　　依止聚色而有運動等者：此中意約表色為問。五識身相應地[^12]中說：表色者，謂業用為依轉動差別。又說：即此積集色，生滅相續，由變異因，於先生處不復重生，轉於異處，或無間、或有間、或近、或遠差別生，或即於此處變異生，是名表色。（陵本一卷六頁13）今為破彼執聚色外實有運動，假作是問：運動與色為異不異。

**問：有何過失？**

酉二、答2　戌一、生不生過

**答：若言生而有動，便越剎那相；若言不生，便應無動。**

戌二、滅不滅過

**若言滅者，應與餘等。**

　　若言滅者應與餘等者：謂若色滅有運動者，是則運動無色為依，應無所表。無所表故，應成無動，是故說言應與餘等。望彼有動、無動名餘故。

**若言不滅，便越行相。**

　　若言不滅便越行相者：謂若色不滅故而有運動，是則違越色之行相。彼積集色生滅相續變異而生，非不剎那無間滅故。

申三、成唯假

**又於異處生起因緣分明可得，是故當知無別運動實物可得。**

辰二、結

**如是等類，應當思惟色蘊作業。**

卯七、剎那滅2　辰一、正成2　巳一、別辨相2　午一、顯正3　未一、標義

**復次，一切色蘊當言皆是剎那滅性。**

未二、釋因3　申一、由無間

**何以故？諸行纔生尋即壞滅，現可得故。**

申二、由相違

**又不應謂能生之因即是滅因，其相異故。**

申三、由無住

**又法生已，餘停住因不可得故。**

未三、結成

**是故當知一切諸行皆任運滅。由此道理，剎那義成。**

　　又不應謂能生之因即是滅因等者：顯揚論說：非彼生因能滅諸行，生滅兩種互相違故。又無住因令諸行住，若必有者，應成常住。行既不住，何用滅因？又餘滅因性不可得，若行生已自然住者，彼應常住，則成大過。如是有住、滅因及自然住并有過故，當知諸行任運壞滅。（顯揚論十四卷十六頁31,549a）此應準知。又如下說：火等與彼諸行，唯為變異生緣，說有作用，非滅壞因。由是當知，不應能生之因即是滅因。

午二、遮非3　未一、遮計火等為壞滅因2　申一、標破

**若謂火等是滅壞因，不應道理。**

申二、釋由

**何以故？由彼火等與彼諸行俱生俱滅，現可得故。唯能為彼變異生緣，說有作用。**

　　若謂火等是滅壞因等者：顯揚論說：若水、火、風是滅因者，不應道理，由俱生滅故。若彼水等是滅因者，爛、燒、燥物，不應前相續滅已，復變異相續生。何以故？即無體因為有體因，不應理故。然水、火、風與爛等物相應滅時，能為彼物後變生因；除此功能，水等於彼更無餘力。（顯揚論十四卷十七頁31,549a）此應準知。

未二、遮計滅相為壞滅因2　申一、標破

**又謂壞滅是壞滅因，不應道理。**

申二、舉難5　酉一、滅相俱生難

**何以故？與彼俱生不應理故。若彼生時即有壞滅，便成相續斷壞過失。**

　　又謂壞滅是壞滅因等者：顯揚論說：彼能滅相與所滅法，若言俱有者，不應道理，有相違過故；若言不俱，亦不應理，有彼相續斷過失故。（顯揚論十四卷十七頁31,549b）此應準知。言相續斷者，謂彼諸行於五趣中，應不相續生故。然實不爾，故成過失。

酉二、滅相非因難

**又唯自性滅壞說名為滅，而言能為滅因，不應道理。**

　　又唯自性滅壞等者：顯揚論說：又此滅因能滅法者，為體是滅？為體非滅？若體是滅，即應一法有二滅相；若體非滅，應無滅相。有如是過，故不應理。（顯揚論十四卷十七頁31,549b）此應準知。

酉三、滅無自性難

**若言別有滅壞自性，離彼法外別有滅相畢竟不可得故，不應道理。**

　　若言別有滅壞自性等者：顯揚論說：又違世間現見相故，不應執滅是滅壞因。何以故？世間共見餘有體法是滅壞因，不見滅法是滅因故。（顯揚論十四卷十七頁31,549b）此應準知。

酉四、滅有助伴難

**若謂火等為滅助伴方能滅者，於燈電等及心心所任運滅中不可得故，不應道理。**

　　若謂火等為滅助伴等者：謂於燈電等及心心所任運滅中，彼滅助伴不可得故，而謂火等為滅助伴，方能令彼諸行滅者，不應道理。

酉五、別有功能難

**若謂生彼有別別功能，此差別不可得故，不應道理。**

　　若謂生彼有別別功能等者：謂若生彼諸行有別別功能，諸行滅時亦應爾者，然此能滅業用差別相不可得，故不應理。

未三、遮計二種為壞滅因

**若謂二種於一處所有滅功能，即應二種俱於兩分有滅功能，或無功能，有過失故，不應道理。**

　　若謂二種於一處所等者：謂彼諸行自性滅壞，及與火等為壞滅因，說名二種。若謂於一處所俱有滅功能者，是則應於諸行生時，俱有滅功能故，便成相續斷壞過失。若謂生時雖有能壞滅因，然無彼過失者，是則諸行滅時，彼壞滅因應無壞滅功能，何須徒計別有滅壞自性。如是二種，於彼諸行生滅兩分俱有過失，故不應理。

巳二、結略義

**如是等類，應當思惟色蘊剎那滅義。謂由任運壞滅因故，遮計火等為滅因故，遮計滅相為滅因故，遮計二種為滅因故。如是等類，盡當了知。**

辰二、例顯

**又一切行是心果故，當知如心，皆剎那滅。**

　　又一切行是心果故者：顯揚論說：由道理及聖教，證知諸行是心果性，乃至廣說。（顯揚論十四卷十六頁31,548c）

卯八、獨非獨相3　辰一、徵

**復次，所造色於諸大種，當言有異相耶？當言無異相耶？**

辰二、釋2　巳一、顯獨相2　午一、略

**謂有異相。何以故？異相可得故。**

午二、廣2　未一、釋3　申一、色根所行異3　酉一、標

**此中異相者，謂異根所行故。**

酉二、徵

**所以者何？**

酉三、釋

**由餘色根能取大種，復由餘根取所造色故。**

　　由餘色根能取大種等者：謂由身根能取大種，以彼大種觸處攝故。復由餘眼等根取所造色，以彼色等是餘色根所行境故。

申二、可不可轉異2　酉一、標

**又可運轉、不可運轉，現可得故。**

酉二、釋

**謂從眾華，運轉香氣置苣蕂中，世現可得，非彼堅等而可運轉。**

　　又可運轉不可運轉等者：此中義顯，諸所造色若運轉時，非即大種。由是故說，諸所造色是可運轉，彼四大種不可運轉。舉事可知。

申三、變與不變異2　酉一、標

**又變異、不變異，現可得故。**

酉二、釋

**謂煎酥等中，有色味等變異差別可得，非彼堅等。**

未二、結

**是故當知，大種、造色其相有異。**

巳二、遮非獨2　午一、詰難2　未一、大種無異難

**若於異相而執為一，於諸大種亦應爾耶？由諸大種其相展轉互相異故。**

未二、大種唯一難

**若許爾者，應當唯有一大種耶？**

午二、結成

**是故當知，諸所造色望彼大種，定有異相。**

　　又變異不變異等者：謂所造色若變異時，非彼大種亦有變異，如煎酥等，其事可知。由此義顯諸所造色變異可得，彼諸大種無有變異。

辰三、結

**如是等類，應當思惟諸大種色獨非獨相。**

　　諸大種色獨非獨相者：結答前問，故作是說。如有問言：所造色於諸大種當言有異相耶？當言無異相耶？言有異相，即此獨相。言無異相，即非獨相。文別義同。

卯九、所行2　辰一、釋2　巳一、辨性類2　午一、徵

**復次，諸色所攝法，幾是根性？幾是所行性？**

午二、辨

**謂五是根性，六是所行性。**

　　五是根性等者：眼識等五所依淨色，唯是根性。色等六處彼所攝色，眼等所行，是所行性。

巳二、釋所行2　午一、略2　未一、問

**問：何等所行境是根所行耶？**

未二、答

**答：若根不壞等，如本地分中已廣說。謂由依處故，或由相故，或由方故，或由時故，或由明了、不明了故，或由全事、一分事故。**

　　若根不壞等者：此中等言，等取境界現前、能生作意正起，由是彼識方乃得生。意地中說：云何根不壞？謂有二種因。一、不滅壞故；二、不羸劣故。乃至廣說。（陵本三卷五頁204）今於此中，為答前問，是故唯說由依處等六種差別。

午二、廣3　未一、根壞不壞2　申一、總顯一切2　酉一、問

**問：由幾因緣，說諸根壞及不壞耶？**

酉二、答2　戌一、舉壞緣

**答：由二因緣。一、由羸損故；二、由全壞故。**

戌二、例相違

**與此相違，當知不壞。**

申二、別辨差別2　酉一、色根變異2　戌一、總標

**又略由四緣，諸根變異。**

戌二、列釋4　亥一、由外緣所生

**一、由外緣所生。謂由受用攝受、損壞外境界故，**

　　謂由受用攝受損壞外境界故者：外境界事，能與諸根或為攝受、或為損壞，由受用彼，故根變異。

**或由他輩所損益故。**

亥二、由內緣所生

**二、由內緣所生。謂由各別不如理作意所生貪等諸纏煩惱故，或由如理作意所生三摩鉢底等故。**

亥三、由業緣所生

**三、由業緣所生。謂由先業增上緣力，感得端正、醜陋等故。**

　　端正醜陋等者：此說端正，謂即好色；醜陋，謂即惡色。如是支節[^13]或具不具，故置等言。

亥四、由自體變異所生

**四、由自體變異所生。謂彼諸根自相差別故。**

　　由自體變異所生等者：謂若無病、色力、充悅等變，是名自體變異。從是以後，諸根耄熟功用破壞，名彼諸根自相差別。

酉二、意根損壞2　戌一、問

**問：由幾因緣，意根壞耶？**

戌二、答2　亥一、略標

**答：由四因緣。**

亥二、列釋4　天一、由蓋所作

**一、由蓋所作。謂於五蓋中，隨由一蓋覆蔽其心。**

天二、由散亂所作

**二、由散亂所作。謂由鬼魅嬈亂其心。**

天三、由未證所作

**三、由未證所作。謂彼內心猶未證得靜慮、無色勝品功德，然於其中彊發作意。**

天四、由未解所作

**四、由未解所作。謂於多聞、工巧等事心未純熟，彊施方便。**

未二、境界現前2　申一、辨因緣3　酉一、約諸根辨2　戌一、徵

**云何色等境界望彼諸根名為現前？**

戌二、釋3　亥一、色2　天一、於諸眼

**謂色於眼，非合、非闇、非極細遠、亦非有障，名為現前；要唯有見、有明、無障、在可行處，乃名現前。**

　　非極細遠亦非有障者：諸極微色，是名極細。極遠處色，是名極遠。障有四種，謂覆蔽障、隱沒障、映奪障、幻惑障，是名有障。義如意地中說。（陵本三卷五頁206）

天二、於一眼

**又於一眼雖闇障色，亦名現前。**

　　又於一眼等者：謂如一類肉眼，於有見色雖有闇障，亦名現前，如鵂鶹等。

亥二、聲

**聲於耳根，亦必非合、非極細遠，得名現前；有障無障、若明若闇，在可行處，皆名現前。**

亥三、香味觸

**香、味、觸三，於鼻、舌、身，唯合能取，在可行處，乃名現前所行境界。**

酉二、約天眼辨

**若諸天眼，唯照有見，有障無障、若明若闇、若近若遠，皆名現前。然在可行處，非不可行處。**

酉三、約慧眼辨

**若聖慧眼，一切種色皆是所行。**

　　一切種色皆是所行者：色類差別，或為有見、或為無見、或為有對、或為無對，是名一切種色，皆是聖慧眼之所行。簡擇諸法，名慧眼故。

申二、釋差別2　酉一、問

**問：如本地分說六種所行性，此何差別耶？**

酉二、答2　戌一、釋6　亥一、初所行性

**答：初所行性，謂有情世間所攝色，及器世間所攝色。**

亥二、第二所行性2　天一、略列

**第二所行性，謂由三自性自性差別故，相差別故，作用差別故，分位差別故。**

　　由三自性自性差別故者：謂遍計所執自性、依他起自性、圓成實自性，名三自性。應知由此三自性故，彼色自性成三差別。如其所應，為所行境。

天二、別辨5　地一、色3　玄一、相差別

**色相差別者，謂青、黃、赤、白等，乃至廣說。**

　　青黃赤白等乃至廣說者：此中等言，等取光、影、明、闇、雲、烟、塵、霧，及空一顯色，如是一切，皆顯色相。又彼形色長、短、方、圓、麤、細、正、不正、高、下差別，亦此所攝，由是故言乃至廣說。

玄二、作用差別

**作用差別者，謂有表、無表、律儀、不律儀、非律儀非不律儀所攝作用。**

玄三、分位差別

**分位差別者，謂可意、不可意色，及順捨處色。**

地二、聲3　玄一、相差別

**聲相差別者，謂執受大種為因、非執受大種為因、執受非執受大種為因。**

玄二、作用差別

**作用差別者，謂語表業。**

玄三、分位差別

**分位差別者，如前應知。**

地三、香3　玄一、辨相別

**香相差別者，謂根、莖、皮、實、華、葉、果香。**

玄二、簡作用

**作用差別者，謂香、味、觸皆無作用。**

玄三、例分位

**分位差別，如前應知。**

　　謂香味觸皆無作用者：謂不由彼起三種思，能發善不善業故。由是因緣，不說香、味、觸三成善等性，義如前知。

地四、味

**味相差別者，謂甘苦等。如前已說。**

地五、觸

**觸相差別，亦如前說多種應知。**

　　味相差別等者：五識身相應地[^14]中說味有多種，謂苦、酢、辛、鹹、淡。又說觸亦多種，謂地、水、火、風，及輕性、重性等。（陵本一卷八頁27）此應準知。

亥三、第三所行性

**第三所行性，謂東、南、西、北等方維差別應知。**

亥四、第四所行性

**第四所行性，謂過去、未來、現在差別應知。**

亥五、第五所行性

**第五所行性，謂取實不實差別應知。**

　　謂取實不實差別應知者：謂若意識與眼等識同取所緣，名取實事，爾時意識體相明了可得。若唯憶念過去曾所受境，名取不實，爾時意識行不明了。如是差別，義如前知。（陵本五十一卷二頁4065）

亥六、第六所行性

**第六所行性，謂取一分事、或遍滿事差別應知。**

　　謂取一分事等者：謂彼聚色同處一處，不相捨離。眼等諸識於彼聚中，或取一分為所受用，或復遍滿受用。如是差別，其義應知。

戌二、結

**如是等類，是名諸色境界現前差別應知。**

未三、能生作意2　申一、徵

**云何名為能生作意？**

申二、釋

**謂由所依不壞故、境界現前故，所起能引發心所。**

辰二、結

**如是等類，應當思惟色蘊所行相。**

卯十、相雜3　辰一、徵

**復次，在欲界者，依欲界身發起色界大種現前，彼諸大種云何與下界色共住？為異處耶、非異處耶？**

辰二、釋

**當言如水處沙，非住異處。**

辰三、結

**如是等類，應當思惟色蘊互相雜相**[^15]**。**

　　如水處沙非住異處者：意地中說：一切種子識，隨所生處，自體之中，餘體種子皆悉隨逐。是故欲界自體中，亦有色、無色界一切種子。如是色界自體中，亦有欲、無色界一切種子。無色界自體中，亦有欲、色界一切種子。（陵本二卷一頁102）此中道理，應準彼知。

**瑜伽師地論科句披尋記卷第五十四**

[^1]: 「取」，披尋記原作「邪」。顯揚論原文作「取」。

[^2]: 「永」，大正、陵本作「必」。

[^3]: 「往」，披尋記原作「住」。

[^4]: 披尋記原無出處。

[^5]: 「藏覆」，披尋記原作「覆藏」。卷二原文作「藏覆」。

[^6]: 「依」，大正、陵本作「住」。

[^7]: 「四蘊名義」，大正作「名四蘊義」。

[^8]: 「理」，大正作「正理」。

[^9]: 「盧」，大正作「廬」。

[^10]: 「芽」，大正作「茅」。

[^11]: 「五識身相應地」，披尋記原作「意地」。

[^12]: 「五識身相應地」，披尋記原作「意地」。

[^13]: 「支節」，披尋記原作「肢節」。

[^14]: 「五識身相應地」，披尋記原作「意地」。

[^15]: 「相」，大正作「住」。
