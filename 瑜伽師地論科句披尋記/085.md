# 瑜伽師地論科句披尋記卷第八十五

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝事分中契經事行擇攝第一之一**

甲五、攝事分2　乙一、結前生後

**如是已說攝異門。云何攝事？**

乙二、攝釋一切4　丙一、標列三處

**謂由三處，應知攝事。一者、素怛纜事，二者、毗奈耶事，三者、摩怛理迦事。**

丙二、略攝契經3　丁一、標列一切

**云何素怛纜事？謂由二十四處，略攝一切契經。一者、別解脫契經，二者、事契經，三者、聲聞相應契經，四者、大乘相應契經，五者、未顯了義令顯了契經，六者、已顯了義更令明淨契經，七者、先時所作契經，**

　　先時所作契經者：謂即施論、戒論、生天之論善說正法，此為先故。攝異門分說：應當序說先時所作。若了知彼是增上已，即便殷重，隨其所能，盡己所有而為說法。（陵本八十四卷二頁6358）其義應知。

**八者、稱讚契經，九者、顯示黑品契經，十者、顯示白品契經，十一者、不了義契經，十二者、了義契經，十三者、義略文句廣契經，十四者、義廣文句略契經，十五者、義略文句略契經，十六者、義廣文句廣契經，十七者、義深文句淺契經，十八者、義淺文句深契經，十九者、義深文句深契經，二十者、義淺文句淺契經，二十一者、遠離當來過失契經，二十二者、遠離現前過失契經，二十三者、除遣所生疑惑契經，二十四者、為令正法久住契經。**

丁二、隨釋四種3　戊一、別解脫契經

**別解脫契經者，謂於是中，依五犯聚及出五犯聚，說過二**[^1]**百五十學處，為令自愛諸善男子精勤修學。**

　　依五犯聚等者：調伏事中說：有五種罪聚攝一切罪。何等為五？一者、他勝罪聚，二者、眾餘罪聚，三者、隕墜罪聚，四者、別悔罪聚，五者、惡作罪聚。（陵本九十九卷二頁7409）此五犯聚，如彼應知。又此一百五十學處，當為二百五十學處。聲聞地說：復從親教、軌範師處，得聞所餘別解脫經；總略宣說過於二百五十學處，皆自誓言：一切當學。（陵本二十二卷五頁1904）此說學處，應無有異。

戊二、事契經3　己一、略標列

**事契經者，謂四阿笈摩。一者、雜阿笈摩，二者、中阿笈摩，三者、長阿笈摩，四者、增一阿笈摩。**

己二、隨別釋2　庚一、釋四差別4　辛一、雜阿笈摩2　壬一、釋相3　癸一、辨相應2　子一、事相應

**雜阿笈摩者，謂於是中，世尊觀待彼彼所化，宣說如來及諸弟子所說相應，蘊、界、處相應，緣起、食、諦相應，念住、正斷、神足、根、力、覺支、道支、入出息念、學、證淨等相應。**

　　所說相應等者：所說行相相應，是名所說相應。蘊、界、處相應等，即此釋句。攝釋分說：行相者，謂諸蘊相應、諸界相應、諸處相應、緣起相應、處非處相應、念住相應。又說行相是所說相。（陵本八十一卷四頁6175）由是此言所說相應。

子二、眾相應

**又依八眾說眾相應。**

　　又依八眾說眾相應者：意地中說：眾會事者，所謂八眾。一、剎帝利眾，二、婆羅門眾，三、長者眾，四、沙門眾，五、四大天王眾，六、三十三天眾，七、焰摩天眾，八、梵天眾。（陵本三卷十六頁260）此應準知。

癸二、明結集

**後結集者，為令聖教久住，結嗢柁南頌，隨其所應次第安布。**

癸三、略顯義2　子一、標列

**當知如是一切相應，略由三相。何等為三？一、是能說，二、是所說，三、是所為說。**

子二、配釋3　丑一、是能說

**若如來、若如來弟子，是能說。如弟子所說，佛所說分。**

丑二、是所說

**若所了知、若能了知，是所說。如五取蘊、六處、因緣相應分及道品分。**

丑三、是所為說

**若諸苾芻、天魔等眾，是所為說。如結集品。**

壬二、結名

**如是一切，麤略標舉能說、所說及所為說，即彼一切事相應教間廁鳩集，是故說名雜阿笈摩。**

辛二、中阿笈摩

**即彼相應教，復以餘相處中而說，是故說名中阿笈摩。**

辛三、長阿笈摩

**即彼相應教，更以餘相廣長而說，是故說名長阿笈摩。**

辛四、增一阿笈摩

**即彼相應教，更以一二三等漸增分數道理而說，是故說名增一阿笈摩。**

庚二、釋阿笈摩

**如是四種，師弟展轉傳來於今。由此道理，是故說名阿笈摩**[^2]**。**

己三、總結名

**是名事契經。**

戊三、聲聞大乘相應契經2　己一、明攝

**於十二分教中，除方廣分，餘名聲聞相應契經。即方廣分，名大乘相應契經。**

己二、指義

**此分別義，如前應知。**

丁三、廣指所餘

**如是四種契經，由餘未顯了義令顯了等二十種契經，如其所應，當知其相。**

丙三、廣辨三事3　丁一、素怛纜事摩怛理迦4　戊一、出所為

**從是已後，依此所說四種契經，當說契經摩怛理迦，為欲決擇如來所說、如來所稱、所讚、所美先聖契經。**

戊二、釋得名

**譬如無本母字，義不明了。如是本母所不攝經，其義隱昧，義不明了。與此相違，義即明了，是故說名摩怛理迦。**

戊三、明所攝4　己一、行擇攝2　庚一、總嗢柁南

**總嗢柁南曰：**

**　界略教想行　速通因斷支　二品智事諍　無厭少欲住**

庚二、別嗢柁南11　辛一、界攝2　壬一、頌標列

**別嗢柁南曰：**

**　界說前行觀察果　愚相無常等定界**

**　二種漸次應當知　非斷非常及染淨**

壬二、長行釋11　癸一、界2　子一、辨邪界3　丑一、標

**有四種所化有情先數習邪解脫見所集成界。**

丑二、徵

**何等為四？**

丑三、釋2　寅一、舉由常見

**謂於先有、先世、先身、先所得自體中，聽聞常見增上不正法、不如理作意增上力故，於今由彼為因、由彼為緣，數習邪解脫見所集成界。**

寅二、例由斷見等

**如說由常見，如是由斷見、由現法涅槃見、由薩迦耶見，廣說亦爾。**

子二、明調伏2　丑一、總顯

**此中世尊，由種種勝解智力、種種界智力增上力故，尋求彼先勝解及彼後界，如其所應，為調伏彼邪勝解界故，多分為轉四種法教。**

　　多分為轉四種法教者：謂說無常、苦、空、無我，是名四種法教。如其所應，調伏常見，乃至薩迦耶見邪勝解界。如下自釋，義可了知。

**或復**[^3]**為餘智未成熟者，令彼智成熟故；智已成熟者，令彼解脫諸煩惱故。**

丑二、別辨4　寅一、為說行盡無常

**為初邪界有情，說因滅故行滅，由行盡門說無常性，為調伏彼邪勝解界故。**

寅二、為說行起無常

**為墮**[^4]**第二邪界有情，說因集故行集，由行起門說無常性，為調伏彼邪勝解界故。**

寅三、為說行苦

**為墮**[^5]**第三邪界有情，由諸行苦門轉正法教，為調伏彼邪勝解界故。**

寅四、為說行空無我

**為墮**[^6]**第四邪界有情，若離諸行起薩迦耶見行者，由諸行空門轉正法教；若即諸行起薩迦耶見行者，由無我門轉正法教；為調伏彼邪勝解界故。**

癸二、說2　子一、標列

**復次，善說法律略由三種不共支故，不共外道，墮善說數。一者、宣說真實究竟解脫故；二者、宣說即彼方便故；三者、宣說即彼自內所證故。**

子二、隨釋3　丑一、真實究竟解脫2　寅一、徵

**云何真實究竟解脫？**

寅二、釋2　卯一、約二種解脫辨2　辰一、標舉

**謂畢竟解脫及一切解脫，即是見道果，及此後所得世出世修道果。**

辰二、料簡

**此中見道果，由畢竟故得名真實，而非究竟，於一切解脫猶有所應作故。**

卯二、約三種解脫辨2　辰一、標列

**又解脫有三種。一、世間解脫，二、有學解脫，三、無學解脫。**

辰二、料簡

**世間解脫非是真實，有退轉故。有學解脫雖是真實，而非究竟，猶有所作故。當知所餘，具足二種。**

　　當知所餘具足二種者：謂無學解脫應知。

丑二、方便2　寅一、徵

**云何方便？**

寅二、釋2　卯一、真實解脫方便

**謂於諸行中，依如所有性及盡所有性，修無常想；依無常，修苦想；依苦，修空、無我想；因此得入諦現觀時，由正觀察所知境故，獲得正見。**

卯二、究竟解脫方便3　辰一、住厭逆想

**由此正見為依止故，修道位中，遍於諸行住厭逆想。**

辰二、滅喜貪纏2　巳一、別辨2　午一、於住時

**彼於住時，雖由彼相應受，憶念思惟不現前境明了現前，而不生喜。**

午二、於行時

**由不生喜增上力故，彼於行時，即於彼受所緣境界不生染著。彼於一切所求境界，得處中故，尚不希求，何況耽著。**

　　得處中故者：謂於無記捨中行平等故。

巳二、總結

**彼由如是若住、若行，於喜貪纏速能滅盡，心清淨住。**

辰三、永拔隨眠

**又即於彼如所得道極多修習為因緣故，永拔彼品麤重隨眠，獲得真實究竟解脫，當知即是心善解脫。**

丑三、自內所證3　寅一、徵

**云何自內所證？**

寅二、釋2　卯一、標四相

**當知有四種相。**

卯二、辨二位2　辰一、有學位2　巳一、標

**若於有學解脫轉時，由二種相，內慧觸證。**

巳二、釋

**謂我已盡諸惡趣中所生諸行，又我已盡除其七生、二生、一生所餘後有所生諸行，又我已住能究竟盡無退轉道。**

　　除其七生二生一生者：七生，謂於預流果。二生，謂於一來果。一生，謂於不還果。

辰二、無學位2　巳一、標

**若於無學解脫轉時，即由如是二種相故，內慧觸證。**

巳二、釋

**謂我已作為斷其餘一切煩惱所應學事，我今尚無餘一生在，況二、況七。又隨所樂，亦能為他如實記別。**

寅三、結

**如是名為自內所證。**

癸三、前行2　子一、標列

**復次，即彼解脫有二種前行法。一者、見前行法，二者、道果前行法。**

子二、隨釋2　丑一、見前行法

**見前行法者，謂由解脫及彼方便自內所證增上力故，從他言音，起聞思修所成妙善如理作意，未入正性離生能入正性離生，得如實見出世正見。**

　　謂由解脫等者：此說不共外道善說法律，名增上力。此說解脫及彼方便自內所證，是其三種不共支故，義如前知。

丑二、道果前行法

**道果前行法者，謂得如是正見已，復起所餘正思惟等，或同時生、或後時生道前行法，為斷所餘諸煩惱故。**

癸四、觀察2　子一、略標列

**復次，為欲證得所未得解脫故，應觀察八事。謂於諸行中愛味、過患、出離觀察，及聞、思、思擇力、見道、修道觀察。**

　　應觀察八事等者：一、觀察愛味，二、觀察過患，三、觀察出離，四、觀察聞慧，五、觀察思慧，六、觀察思擇力，七、觀察見道，八、觀察修道，是名觀察八事。如下別釋，義可了知。

子二、隨別釋2　丑一、初三事2　寅一、辨3　卯一、觀察愛味

**於諸行中觀察愛味時，能善通達諸行愛味所有自相。**

卯二、觀察過患

**即於諸行觀察過患時，能善了知三受分位過患共相。謂於是中甚少愛味，多諸過患。**

卯三、觀察出離2　辰一、標差別

**如是了知愛味染著多諸過患共相應已，於所愛味一切行中，隨所生起欲貪煩惱，即能除遣、制伏、斷捨。**

辰二、釋斷捨

**於此欲貪不現行故，說名為斷，非永離欲故名為斷。又於彼事心未解脫，若於隨眠究竟超越，乃永離欲，心得解脫。**

寅二、結

**是名一門觀察差別。**

丑二、後五事3　寅一、由聞慧

**又修行者，於彼諸行正觀察時，先以聞所成慧，如阿笈摩，了知諸行體是無常，無常故苦，苦故空及無我。**

寅二、由思慧

**彼隨聖教如是勝解、如是通達。既通達已，復以推度相應思惟所成微細作意，即於彼境如實了知。**

寅三、由思擇力等2　卯一、別辨3　辰一、思擇

**即由如是通達了知增上力故，於彼相應煩惱現行現法、當來所有過患，如實觀察。由思擇力為依止故，設復生起而不實著，即能捨離。**

辰二、見道

**彼由如是通達了知及思擇力多修習故，能入正性離生。**

辰三、修道

**既入正性離生已，由修道力，漸離諸欲。**

　　由修道力漸離諸欲者：此中諸欲，謂三界欲貪應知。

卯二、料簡2　辰一、簡差別

**彼由思擇、見道二種力故，隨其所應斷諸煩惱，謂不現行斷故，及一分斷故。由修道力，究竟離欲。**

辰二、結略義

**如是由前二種，漸離欲貪；由修道力，心得解脫。**

癸五、果2　子一、總標

**復次，有二種煩惱斷果及苦滅果。**

子二、別辨2　丑一、煩惱斷果2　寅一、見所斷果

**一者、見所斷果。由證彼故，能自了知：我已永盡捺落迦、傍生、餓鬼，我今證得預流無退墮法，乃至廣說。**

　　我今證得預流無退墮法等者：謂已安住能究竟盡無退轉道，是名證得預流無退墮法。又自了知：我已永盡除其七生、二生、一生所餘後有所生諸行。是名廣說應知。

寅二、修所斷果

**二者、修所斷果。由證彼故，能自了知：我最後身暫時支持，第二有等永不復轉。**

　　第二有等永不復轉者：此中等言，等取生老死等苦法應知。

丑二、苦滅果2　寅一、辨苦滅4　卯一、約因辨

**復有二種苦滅。一者、現在為因，未來苦滅；二者、過去為因，現在苦滅。**

卯二、約依辨

**復有二種苦滅。一者、心苦滅，二者、身苦滅。**

卯三、約受辨

**復有二種苦滅。一者、壞苦、苦苦苦滅，二者、行苦苦滅。**

卯四、約果辨

**復有二種苦滅。一者、非愛業果苦滅，二者、可愛業果苦滅。**

寅二、辨彼果

**復有少分已見諦跡諸聖弟子，雖已超過諸惡道苦所有怖畏，由未永盡一切結故，其心猶有於當來世共諸異生生老死怖。為斷彼故，而能發起猛利樂欲，乃至正念及無放逸，勤修觀行。**

癸六、愚相4　子一、標

**復次，有二種愚夫之相。**

子二、徵

**何等為二？**

子三、列

**一者、於所應求不如實知，二者、非所應求而反生起。**

子四、釋2　丑一、於所應求不如實知2　寅一、是所應求

**何等名為是所應求？所謂涅槃諸行永滅。**

寅二、不如實知

**而諸愚夫，於當來世諸行不生都無樂欲，於諸行生唯有欣樂。由是因緣，於所應求及諸行生所有眾苦不如實知。**

丑二、非所應求而反生起3　寅一、徵

**何等名為非所應求而反生起？**

寅二、釋2　卯一、非所求

**非所求者，諸**[^7]**老、病、死、非愛合會、所愛別離、所欲匱乏、愁、歎、憂、苦種種熱惱。**

卯二、反生起

**彼於如是諸行生起反生欣樂，於生為本一切行中深起樂著，於生為本所有諸業造作積集。由是因緣，於有生苦及生為本老病死等眾苦差別不得解脫。**

寅三、結

**如是名為非所應求而反生起。**

癸七、無常等定2　子一、標列

**復次，於諸行中有四決定。一、無常決定，二、苦決定，三、空決定，四、無我決定。**

子二、隨釋3　丑一、由三相4　寅一、無常決定2　卯一、徵

**云何諸行無常決定？**

卯二、釋5　辰一、標

**由三種相，當知過去、未來諸行尚定無常，何況現在。**

辰二、徵

**何等為三？**

辰三、列

**謂先無而有故，先有而無故，起盡相應故。**

辰四、釋3　巳一、先無而有2　午一、反顯

**若未來行先所未有定非有者，是即應非先無而有，如是應非無常決定。**

午二、正成

**由彼先時施設非有，非有為先，後時方有，是故未來諸行無常決定。**

巳二、先有而無2　午一、反顯

**若現在行從緣**[^8]**生已決定有者，是即應非先有而無，未來諸行便應非是無常決定，現在諸行亦應不與起盡相應。**

午二、正成

**由現在行從緣生已，非決定有，以有為先，施設非有，是故過去諸行無常決定。**

巳三、起盡相應

**如是現在諸行，因未來行先無而有，因過去行先有而無，由此施設起盡相應。**

辰五、結

**是故說言：當知去來諸行無常性尚決定，何況現在。是名諸行無常決定。**

寅二、苦性決定2　卯一、徵

**云何諸行苦性決定？**

卯二、釋4　辰一、標

**謂去來諸行尚是生等苦法，何況現在。**

辰二、徵

**所以者何？**

辰三、釋

**過去諸行是已度苦，未來諸行是未至苦，現在諸行是現前苦。**

辰四、結

**是名諸行苦性決定。**

寅三、空性決定2　卯一、徵

**云何諸行空性決定？**

卯二、釋4　辰一、標

**謂去來諸行尚定空性，何況現在。**

辰二、徵

**所以者何？**

辰三、釋

**未來諸行其性未有，由此故空；過去諸行其性已滅，由此故空；現在諸行雖有未滅，諦義、勝義性所遠離，由此故空。**

辰四、結

**是名諸行空性決定。**

　　諦義勝義性所遠離者：謂現在行，相雖可得，非性實有。如幻化事雖現可見，非真實故。

寅四、無我決定2　卯一、徵

**云何諸行無我決定？**

卯二、釋4　辰一、標

**謂去來諸行尚定無我，何況現在。**

辰二、徵

**所以者何？**

辰三、釋

**未來諸行非我之相，未現前故；過去諸行非我之相，已越度故；現在諸行非我之相，正現前故。**

辰四、結

**是名諸行無我決定。**

　　現在諸行等者：現在諸行，相雖可得，而非是我，唯彼行相正現前故。由是道理，無我決定。

丑二、由二相4　寅一、無常決定

**又由二相，當知諸行決定無常。一、由過去世已滅壞故；二、由未來、現在世是應滅壞法故。**

寅二、苦決定

**又由二相，當知諸行決定是苦。一、是生等苦法故；二、是三苦性故。此諸苦相，如前應知。**

　　此諸苦相如前應知者：生等諸苦各由五相，如有尋有伺地決擇中說應知。（陵本六十一卷十四頁4933）又佛世尊說三苦性，所謂苦苦、壞苦、行苦，已如前知。（陵本六十六卷一頁4937）[^9]

寅三、空決定2　卯一、標列

**又由二相，當知諸行決定是空。一、畢竟離性空故；二、後方離性空故。**

卯二、隨釋2　辰一、畢竟離性空

**畢竟離性空者，謂諸行中，我、我所性畢竟空故。**

辰二、後方離性空

**後方離性空者，謂於已斷一切煩惱心解脫中，一切煩惱皆悉空故。**

寅四、無我決定

**又由二相，當知諸行決定無我。一、諸行種種外性故；二、諸行從眾緣生，不自在故。**

　　又由二相當知諸行決定無我者：此中義顯，離蘊、即蘊計我都不可得，如次配釋二相應知。

丑三、由十相

**復由十相，當知諸行四相決定。謂由敗壞、變易、別離、相應、法性相故，非可樂、不安隱、相應、遠離、異相相故。如是等相，如前聲聞地已廣分別。**

　　復由十相等者：聲聞地說：由十種行觀察苦諦，能隨悟入苦諦四行。何等為十？一、變異行，二、滅壞行，三、別離行，四、法性行，五、合會行，六、結縛行，七、不可愛行，八、不安隱行，九、無所得行，十、不自在行。（陵本三十四卷一頁2734）今依彼義，隨應當知。謂此敗壞即是滅壞無常，變易即是變異無常，別離即是別離無常，相應即是合會無常，法性即是法性無常，非可樂即是不可愛苦，不安隱即是不安隱苦，相應即是結縛苦，遠離即是無所得空，異相即是不自在無我，由是故說諸行四相決定。

癸八、界3　子一、辨品類2　丑一、標列

**復次，依出世道作意修中，有五離繫品界。一者、斷界，二者、無欲界，三者、滅界，四者、有餘依涅槃界，五者、無餘依涅槃界。**

丑二、隨釋2　寅一、初二界

**謂見道所斷諸行斷故，名為斷界。修道所斷諸行斷故，名無欲界。**

寅二、後三界

**即此唯有餘依故，名有餘依涅槃界。此依滅故，名為滅界，亦名無餘依涅槃界。**

子二、出異名6　丑一、諸行止

**即此五界，由一切行永寂靜故，名諸行止。**

丑二、空

**由我、我所、我慢、執著及與隨眠皆遠離故，說名為空。**

　　由我我所等者：此中我、我所行，謂薩迦耶見。言我慢者，謂即此慢。即彼諸纏，名為執著。即彼麤重，名為隨眠。如攝異門分說應知。（陵本八十三卷十八頁6332）

丑三、無所得

**由一切相皆遠離故，名無所得。**

丑四、愛盡

**於斷界中，一切隨順有漏法上所有貪愛皆遠離故，名為愛盡。**

丑五、無欲

**於無欲界所有欲貪皆遠離故，名為無欲。**

丑六、滅及涅槃

**於滅界中，及於有餘依、無餘依涅槃界中，如其所應皆永滅故、皆寂靜故，隨其次第，說名為滅，亦名涅槃。**

子三、明修習3　丑一、修厭

**又於斷界未得為得勤修習故，名於諸行修厭。**

丑二、修離欲

**於無欲界未得為得勤修習故，名於諸行修離欲。**

丑三、修滅

**於滅界未得為得勤修習故，名於諸行修滅。**

癸九、二種漸次2　子一、標列

**復次，為心解脫勤修習者，有二種漸次。一、智漸次，二、智果漸次。**

子二、隨釋2　丑一、智漸次3　寅一、徵

**云何智漸次？**

寅二、釋2　卯一、無常故苦

**謂於諸行中，先起無常智，由思擇彼生滅道理故；次後於彼生相應行，觀為生法、老法，乃至憂苦熱惱等法；由是因緣，一切皆苦。此即依先無常智，生後苦智。**

　　乃至憂苦熱惱等法者：略無死法，說乃至言。略無愁歎，故置等言。

卯二、苦故無我

**又彼諸行，由是生法乃至是熱惱法故，即是死生緣起展轉流轉不得自在行相道理，故無有我。此即依先苦智，生後無我智。**

寅三、結

**如是觀無常故苦，苦故無我，是名智漸次。**

丑二、智果漸次2　寅一、徵

**云何智果漸次？**

寅二、釋2　卯一、明漸次3　辰一、列四種

**謂厭、離欲、解脫、遍解脫。**

辰二、隨別釋2　巳一、厭離欲解脫2　午一、第一差別2　未一、釋3　申一、厭

**云何厭？謂有對治現前故，起厭逆想，令諸煩惱不復現行。**

申二、離欲

**云何離欲？謂由修習厭心故，雖於對治不作意思惟，然於一切染愛事境貪不現行，此由伏斷增上力故。**

申三、解脫

**云何解脫？謂即於此伏斷對治多修習故，永拔隨眠。**

未二、結

**如是名厭、離欲、解脫第一差別。**

午二、第二差別

**復有差別。謂於厭位斷界極成滿，故名厭。即依止厭，除非想非非想處，於餘下地得離欲時，施設離欲位，故名離欲。於非想非非想處得離欲時，施設解脫位，故名解脫。是名厭、離欲、解脫第二差別。**

巳二、遍解脫

**云何遍解脫？謂由如是煩惱雜染解脫故，生等諸苦雜染亦普解脫，是名遍解脫。**

辰三、結得名

**如是由智增上力故，於諸行中起厭；由習厭故，得離欲；由習離欲故，得解脫及遍解脫。如是名為智果漸次。**

卯二、明所斷2　辰一、出邪執4　巳一、標

**此中復有四種邪執。**

巳二、徵

**何等為四？**

巳三、列

**一、見邪執，二、慢邪執，三、自內邪執，四、他教邪執。**

巳四、釋2　午一、初二種2　未一、辨相2　申一、見邪執

**見邪執者，謂於諸行中執我、我所。**

申二、慢邪執

**慢邪執者，謂於諸行中起我慢執。**

未二、料簡

**前見邪執，障諦現觀；後我慢邪執，障修所斷煩惱等斷。**

午二、後二種2　未一、別辨相2　申一、自內邪執

**自內邪執者，謂獨處空閑，不正分別為依止故，執有實我，或見邪執、或慢邪執。**

申二、他教邪執

**他教邪執者，謂由他教，起邪執著，謂此是我、此是我所，我慢行轉。**

　　謂此是我等者：我及我所，是見行相。依見起慢，是慢行相。此中兼說，二俱起故。

未二、簡自他

**又於內起不正分別，執我、我所，名內邪執，亦名非他教邪執。**

辰二、明智果

**如是一切邪執永斷，當知是名智果。**

癸十、非斷非常2　子一、出三相4　丑一、標

**復次，由三種相，應知諸行非斷、非常。**

丑二、徵

**何等為三？**

丑三、列

**一、以無住行為因故；二、生已無住因故；三、未來諸行因性滅故。**

　　未來諸行因性滅故者：能生未來諸行種子，此名未來諸行。由現在行之所熏習，名彼因性。是即能熏現行名之為因，彼所熏種名之為果。現行雖滅，而種相續，由是義故，下自釋言：能生未來諸行現在因性滅故，當知諸行非斷。

丑四、釋2　寅一、成非常

**此中諸行因無常故，生已住因不可得故，當知諸行非常。**

寅二、成非斷

**能生未來諸行現在因性滅故，當知諸行非斷。**

子二、辨四緣4　丑一、標

**復有四緣，能令諸行展轉流轉。**

丑二、徵

**何等為四？**

丑三、列

**一、因緣，二、等無間緣，三、所緣緣，四、增上緣。**

丑四、釋2　寅一、略攝

**即此四緣，略有二種。一、因，二、緣。因唯因緣，餘三唯緣。**

寅二、別辨4　卯一、因緣

**又因緣者，謂諸行種子。**

卯二、等無間緣

**等無間緣者，謂前六識等及相應法等無間滅，後六識等及相應法等無間生。**

卯三、所緣緣

**所緣緣者，謂五識身等，以五別境為所緣；第六識身等，以一切法為所緣。**

卯四、增上緣3　辰一、約根望識辨

**增上緣者，謂五識等，以眼等各別所依為增上緣，及以能生作意等為增上緣；意識身等，以四大種身，及能生作意等為增上緣。**

辰二、約業望果辨

**又先所造業，望所生愛非愛果，當知亦是增上緣。**

辰三、約資糧望道果辨

**如是資糧望道，道望得涅槃，當知亦是增上緣攝。**

癸十一、染淨2　子一、明觀察2　丑一、總標

**復次，由三種事、二種相，應當觀察雜染、清淨。**

　　應當觀察雜染清淨者：謂當觀察一切雜染及清淨故。

丑二、別釋2　寅一、由三事3　卯一、徵

**云何由三種事，觀察一切雜染、清淨？**

卯二、列

**一者、於諸行中觀察雜染因緣，謂觀彼愛味為愛味故。二者、於諸行中觀察清淨因緣，謂觀彼過患為過患故。三者、於諸行中觀察清淨，謂觀彼出離為出離故。**

卯三、結

**如是一切總略為一，名由三事，觀察一切雜染、清淨。**

寅二、由二相3　卯一、徵

**云何由二種相，觀察一切雜染、清淨？**

卯二、列

**一者、由如所有性故；二者、由盡所有性故。**

卯三、釋2　辰一、辨二相2　巳一、如所有性

**如所有性者，謂於諸行中，若愛味、若過患、若出離。**

巳二、盡所有性

**盡所有性者，謂於諸行中，盡所有愛味、盡所有過患、盡所有出離。**

辰二、辨觀察2　巳一、如所有性攝3　午一、於愛味

**此中觀察諸行為緣，生樂、生喜，是名於彼愛味。又此愛味極為狹小。如是由二種相，觀察如所有性所謂**[^10]**愛味。**

午二、於過患

**又觀察諸行是無常、苦、變壞之法，是名於彼過患。又此過患極為廣大。如是由二種相，觀察如所有性所謂過患。**

午三、於出離

**又復觀察於諸行中欲貪滅、欲貪斷、欲貪出，是名於彼出離。又此出離寂靜無上，畢竟安隱。如是由二種相，觀察如所有性所謂出離。**

　　欲貪滅欲貪斷欲貪出者：此中三相，如次配屬毗奈耶、斷、超越應知。攝異門分說：毗奈耶，由了相、勝解作意；斷，由遠離等作意；超越，由方便究竟果作意。（陵本八十三卷十七頁6328）

巳二、盡所有性攝

**又即此愛味、即此過患、即此出離，於諸行中，若過去、若未來、若現在、若內、若外、若麤、若細、若劣、若勝、若遠、若近審諦觀察，當知是名於彼觀察盡**[^11]**所有性所謂愛味、過患、出離。**

子二、顯體性2　丑一、約三種有情辨

**又為了知如是三事體性是有，應知三種有情眾別。一、於諸欲染著眾，二、於諸欲遠離眾，三、於諸欲離繫眾。**

丑二、約三種愚癡辨3　寅一、出種類2　卯一、略標列

**於此三處，復有三種世間愚癡。謂若天世間，若沙門、婆羅門，若諸天人。**

卯二、明安立

**如是三種世間，由三因緣，應知安立。一、由得欲自在及淨自在故，謂若魔、若梵世間。二、由勤修得彼因故，謂若沙門、婆羅門。三、趣種種業因果故，謂若諸天人。**

　　趣種種業因果故者：種種業因，是其能趣。彼果異熟，是其所趣。總此二種，說諸天人名為愚癡。

寅二、顯斷證

**又於此三處，隨其所應能斷、作證，有二種道離四倒心。謂已入見地，及於上修道多修習住。**

　　有二種道離四倒心者：見道、修道，名二種道。薩迦耶見、邊執見、見取、戒禁取貪相應於心，令心顛倒，名四倒心。有尋有伺地說：薩迦耶見是無我我倒，邊執見一分是無常常倒，見取是不淨淨倒，戒禁取是於苦樂倒。貪通二種，謂不淨淨倒及於苦樂倒。（陵本八卷五頁562）此應準知。

寅三、辨解脫3　卯一、辨相2　辰一、標列

**又此二種道，有四種相心解脫果。一、貪瞋縛解脫相，二、欲貪滅斷出離相，三、九結離繫相，四、生等諸苦解脫相。**

辰二、料簡

**此中前三相，顯示因處煩惱解脫；後一相，顯示果處諸苦解脫。**

卯二、舉喻2　辰一、出其四縛4　巳一、由種種縛

**於此義中，譬如有人處在囹圄，為種種縛之所繫縛，所謂或木、或索、或鐵。**

巳二、由善防守

**又置餘人令其防守。或設有彼從幽縶處逃至遠所，還執將來；或有尚不令彼轉動，況得逃避。**

巳三、由堅牢繫

**或有安置廣大、微妙、種種可愛所繫妙欲在幽縶處，令彼自然心生樂著，無欲逃避。**

巳四、由怨加害

**如是彼人為一切種縛之所縛，為善方便守之所守，為最堅牢繫之所繫，復為怨家隨欲加害，所謂打拍、或復解割、或加杖捶、或總斷命。**

辰二、結名解脫

**若有能脫是四縛者，乃得名為從一切縛而得解脫。**

卯三、合法2　辰一、顯四縛4　巳一、貪瞋癡縛

**如是於彼三處世間愚癡有情，為種種縛所繫縛者，當知即譬貪瞋癡縛。**

巳二、善方便縛

**其守禁者，譬不正尋思，及未永拔煩惱隨眠。不正尋思故，尚不令動，況得離欲而遠逃避。煩惱隨眠未永拔故，雖世間道方便逃避遠至有頂，復執將還。**

巳三、最堅牢縛

**可愛妙欲譬之九結，由彼結故，令於生死自然樂著，於自繫縛不欲解脫。**

巳四、四魔怨縛

**彼既如是為種種縛極所密縛，善方便縛之所密縛，最堅牢縛之所密縛，復四魔怨隨其所欲，以生等苦而加害之。**

辰二、結解脫

**若能從彼四種繫縛善解脫者，乃可名為從一切縛而得解脫。**

辛二、略教攝2　壬一、頌標列

**復次，嗢柁南曰：**

**　略教教果終墮數　三遍智斷縛解脫**

**　見慢雜染淨說句，遠離四具三圓滿。**

壬二、長行釋11　癸一、略教3　子一、標

**由三因緣，有諸聲聞往大師所，請略教授。**

子二、徵

**何等為三？**

子三、釋3　丑一、由生勝解

**謂唯多聞為究竟者，於諸餘行而厭背者，生如是解：但略聞法足得自義，何藉多聞以為究竟。要修正行為真**[^12]**實故，又棄捨多聞究竟欲故。**

　　謂唯多聞為究竟者等者：謂如一類，先唯多聞以為究竟，於餘法隨法行而生厭背。今生勝解，欲修正行，不以多聞為其究竟，是故往大師所，請略教授。

丑二、由有怖畏2　寅一、怖多所作

**又有怖畏於所入門多所作者，為善方便而得入故。**

　　為善方便而得入故者：為得趣入所應入門，請略教授，以為依止。此無顛倒，名善方便。

寅二、怖心散亂

**或有即彼已於多法善聽善思，彼作是念：我於多法已善聽思，若我今者盡已聽思所得諸法以為依止，於住心境及解脫境欲繫心者，將不令我作意散亂。若爾，住心尚不能得，何況解脫。**

丑三、由不決定

**又於如是所聞、所思一切法中不得決定，當依何者速證通慧？當依何者速得出離？當緣何境而得住心？當緣何境而得解脫？彼既如是自不決定，若於大師、或眾所識如來弟子現前見已，便即往詣請略教授。**

癸二、教果2　子一、標

**復次，當知正教授，有四種自義果得。**

子二、釋2　丑一、正教授

**謂為此出家及如此出家，即形相具足、事業具足、意樂具足、處捨取具足。**

　　形相具足等者：誓受下劣形相，謂剃除鬚髮，捨俗形好，著壞色衣，是名形相具足。於所作事成就軌則，是名事業具足。唯為涅槃而求出家，是名意樂具足。誓受禁制尸羅，精勤無間修習善法，是名處捨取具足，斷除不善，修集諸善故。此中意樂具足，當知釋前為此出家；所餘具足，當知釋前如此出家。

丑二、自義果

**依此故得無上得、現法得、自然得、內證得。**

　　得無上得等者：得般涅槃，名無上得。即於此生得般涅槃，名現法得。無師自能修三十七菩提分法，而證解脫，名自然得。解脫自性唯內所證，無諸戲論，名內證得。

癸三、終2　子一、出種類2　丑一、標列

**復次，有六種死。謂過去死、現在死、不調伏死、調伏死、同分死、不同分死。**

丑二、隨釋5　寅一、過去死

**過去死者，謂過去諸行沒，乃至命根滅故死。**

寅二、現在死

**現在死者，謂現在諸行沒，乃至命根滅故死。**

　　過去諸行沒等者：諸行滅已，不相續生，是名為沒。又復將命終時，壽退、煖退，餘心處在，乃至一切壽量皆窮盡故，名命根滅。其識棄捨心胸處故，是名為死。如攝異門分釋應知。（陵本八十四卷十一頁6383）

寅三、不調伏死2　卯一、釋因

**不調伏死者，謂於過去世不調不伏，有隨眠行，展轉隨眠世俗言說**[^13]**士夫隨眠而命終已，於現在世結生相續，有隨眠行所攝自體而得生起；於現在世乃至壽盡，亦復如是不調不伏，廣說乃至而命終已，未來自體復得生起，又能攝取有隨眠行。**

卯二、顯果

**由攝取彼以為因故，便為生等眾苦所縛，亦為貪等大縛所縛。**

　　不調不伏有隨眠行者：謂過去世不清淨、不解脫死，是名不調不伏。由是因緣，諸行相續，為煩惱種之所隨逐，是名有隨眠行。即於是中，我執種子，名為世俗言說士夫隨眠。此復云何？謂如是名、如是種類、如是族姓、如是飲食、如是領受若苦若樂、如是長壽、如是久住、如是所有壽量邊際，是名世俗言說士夫之相。由是言說熏生我執，是故說名世俗言說士夫隨眠。從無始來展轉隨逐，由是說言展轉隨眠。

寅四、調伏死2　卯一、釋因

**調伏死者，謂於現在世已調已伏，無有隨眠而命終已，未來自體不復生起，亦不攝取有隨眠行。**

卯二、顯果

**不攝取彼以為因故，解脫生等眾苦差別，亦復解脫貪等大縛。**

寅五、同分死不同分死2　卯一、約曾捨身命辨2　辰一、同分死

**同分死者，謂如過去不調不伏，曾捨身命，於現在世亦復如是而捨身命，當知如此名同分死、名相似死、名隨順死。**

辰二、不同分死

**若於過去不調不伏，捨身命已，於現在世已調已伏而捨身命，當知此名不同分死、不相似死、不隨順死。**

卯二、約有無隨眠辨2　辰一、同分死

**若於現在有隨眠行，展轉隨眠而命終時，如過去死，名同分死及隨順死。**

辰二、不同分死

**不如過去而命終時，不能攝取當所結生未來相續同分諸行，名不同分死及不隨順死**[^14]**。**

子二、略攝相2　丑一、標列

**又此六種死，當知有二種相。謂諸行流轉過患相，及諸行還滅勝利相。**

丑二、隨釋2　寅一、諸行流轉過患相

**若於過去及於現在不調不伏，同分而死，復於未來取生等苦，及為貪等煩惱縛者，名諸行流轉過患相。**

寅二、諸行還滅勝利相

**若於現在已調已伏，不同分死，又於未來不取眾苦，解脫一切煩惱縛者，名諸行還滅勝利相。**

癸四、墮數2　子一、標列

**復次，由八種相，得入於彼諸行生起世俗言說士夫數中。謂如是名、如是種類、如是族姓、如是飲食、如是領受若苦若樂、如是長壽、如是久住、如是所有壽量邊際。**

子二、指釋

**如是諸相，於菩薩地宿住念中，當知如前已廣分別。**

　　當知如前已廣分別者：謂如菩薩地說：何等名為八言說句？謂如是名、如是生類、如是種姓、如是飲食、如是領受苦樂差別、如是長壽、如是久住、如是所有壽量邊際。又說：隨言說句有六略行。一者、呼召假名，二者、剎帝利等色類差別，三者、父母差別，四者、飲食方軌，五者、興盛衰損，六者、壽量差別。（陵本四十九卷二十頁3964）於中一一分別應知。

癸五、三遍智斷2　子一、出三種4　丑一、標

**復次，由三種相，於諸行中，應知無我遍智及斷。**

丑二、徵

**何等為三？**

丑三、列

**一、於內遍智，二、於外遍智，三、於內外遍智。斷亦如是，隨其所應。**

丑四、釋

**所謂諸行都無有我，無有我所，亦無有餘互相繫屬。當知如是於內、外、俱遍智及斷。**

子二、釋得緣2　丑一、標差別

**此中由法住智得決定遍智，數習此故，捨彼相應所有隨眠，得畢竟斷。**

丑二、明善巧2　寅一、令得遍智

**當知此中，為於諸行未得遍智者令得遍智故，如來大師說正法要。**

寅二、令得永斷

**若於諸行已得遍智，而未永斷者，為令唯於如先所得遍智數習得永斷故，復加勸導。**

癸六、縛2　子一、由三種4　丑一、標

**復次，於生死中而流轉者，有三種縛，由此縛故，心難解脫。當知此唯善說法律能令解脫，非由惡說。**

丑二、徵

**何等為三？**

丑三、列

**一者、除其愛結，餘結所繫諸有漏事；二者、愛結所染諸有漏事；三者、能生當來後有諸行。**

　　餘結所繫諸有漏事者：謂九結中，恚結、慢結、無明結、見結、取結、疑結、嫉結、慳結，是名餘結應知。

丑四、釋

**於此三縛，由三因緣，心難解脫。謂初由種種故，第二由堅牢故、可愛樂故，第三由微細故。**

子二、由五相2　丑一、標列

**復由五相，為後有縛所繫縛者，當知有五我慢現行。謂由所依故、所緣故、助伴故、自性故、因果故。**

丑二、隨釋2　寅一、初二相2　卯一、略標舉

**當知此中，薩迦耶見以為依止，計我未來或當是有、或當非有，以有非有為所緣境。**

卯二、隨難釋

**此中非有為所緣境，唯有一種；有為所緣，乃有五種，謂我當有色、我當無色、我當有想、我當無想、我當非有想非無想。如是一切總收為一，合有六種所緣境界。**

　　非有為所緣境等者：謂依自身有我慢者，彼於涅槃唯作是思：我當不有。不正了知：唯有諸行當來不有。名以非有為所緣境。此無差別，故唯一種，以緣無故。

寅二、後三相3　卯一、助伴

**言助伴者，謂動亂心。**

卯二、自性

**言自性者，恃舉行相為其自相，戲論自性為其共相，一切煩惱戲論性故。**

卯三、因果

**因果性者，謂能感生為因性故，造作業行愛隨逐故。**

癸七、解脫2　子一、標列三相

**復次，由三種相，當知心善解脫。謂於諸行遍了知故；於彼相應諸煩惱斷得作證故；煩惱斷已，於一切處離愛住故。**

子二、隨釋遍知2　丑一、於如所有性

**又於此中，由四種行，於諸行中能遍了知如所有性。謂無常等。**

　　謂無常等者：等取苦、空、無我應知。

丑二、於盡所有性

**由十一行，於諸行中能遍了知盡所有性。謂過去、未來等，如前廣說。**

　　如前廣說者：謂如前說：於諸行中，若過去、若未來、若現在、若內、若外、若麤、若細、若劣、若勝、若遠、若近審諦觀察。是名十一行相。今說能遍了知盡所有性，如彼應知。

癸八、見慢雜染3　子一、總標列

**復次，有二種、五種雜染，并五種因相。如是二種，諸有學者應知應斷，諸無學者已知已斷。**

子二、隨別釋2　丑一、出雜染2　寅一、二種自性

**何等為二？謂見雜染及慢雜染。**

寅二、五種差別4　卯一、標

**此二當知五種差別，謂由行故，纏故，隨眠故。**

　　謂由行故等者：於五種中，計我、我所及與我慢，是名由行。第四執著，是名由纏。第五隨眠，名由隨眠。

卯二、徵

**何等為五？**

卯三、列

**一者、計我，二者、計我所，三者、我慢，四者、執著，五者、隨眠。**

卯四、釋2　辰一、總顯所由

**當知此中，計我、我所、我慢三種為所依止，於所緣事固執取著，唯此諦實，餘皆愚妄。**

辰二、別釋後二

**當知此中，由纏道理，說名執著；即彼種子隨縛相續，說名隨眠。**

丑二、顯因相2　寅一、總標事

**又有識身及外事等，當知是彼五種因相。謂計我因相，乃至隨眠因相。**

　　又有識身及外事等者：自內所依，名有情數色，名有識身。非有情色，說名外事。等言，等取諸內外事。聲聞地中廣分別相應知。（陵本二十八卷二十頁2395）

寅二、廣為因2　卯一、標列

**即此因相，復有二種。一者、所緣因相，二者、因緣因相。**

卯二、別配

**計我、我慢，以有識身為所緣因相。計我所，通以二種為所緣因相。彼執著，以聞不正法、不如理作意，及彼隨眠為因緣因相。彼隨眠，以不如實了知諸行，煩惱諸纏數數串習為因緣因相。**

子三、辨安立4　丑一、標

**復次，有四種有情眾，當知於中安立雜染。**

丑二、徵

**何等為四？**

丑三、列

**一者、外道有情眾，二者、此法異生有情眾，三者、有學有情眾，四者、無學有情眾。**

丑四、簡2　寅一、簡有無4　卯一、外道有情眾

**外道有情眾中，具有一切。**

卯二、此法異生有情眾

**此法異生有情眾中，四種可得，及彼因相，并執著因相一分，然執著不可得。**

　　四種可得等者：前說五雜染中，唯除執著不可得，所餘計我、我所、我慢、隨眠四種可得，及彼四種所緣因相、因緣因相，并執著、隨眠因緣因相可得。於執著因相中，為簡聞不正法、不如理作意，故言一分。

卯三、有學有情眾

**有學有情眾中，計我、我所二種，及彼**[^15]**因相、執著、隨眠皆不可得，及我慢執著并彼因相，然有我慢隨眠可得。**

　　及彼因相執著隨眠等者：我及我所所緣因相，名彼因相。彼現行纏，名彼執著。彼種子縛，名彼隨眠。我慢現行，名我慢執著。我慢所緣因相，名彼因相。如是一切，於有學有情眾中皆不可得。

卯四、無學有情眾

**無學有情眾中，一切皆不可得。**

寅二、簡行斷4　卯一、外道有情眾

**又外道有情眾，凡所有行不為斷彼。**

卯二、此法異生有情眾

**此法異生有情眾，所修諸行正為斷彼，而未能斷，未見如實故。**

卯三、有學有情眾

**有學有情眾已斷一分，為斷餘分，復修正行；雖見如實，而不自稱我已能見，猶未獲得盡、無生智故。**

卯四、無學有情眾

**無學有情眾一切已斷，於諸行中而自稱言我如實見。**

癸九、清淨說句4　子一、標

**復次，有八種清淨說句。**

子二、徵

**何等為八？**

子三、釋2　丑一、初四種

**謂由超過見、慢故，名二種超過意清淨說句。**

　　超過見慢等者：超過我、我所見及與我慢，是名超過見、慢。超過此故，一切雜染皆不相應，名意清淨。

**由斷彼因相故，名除相清淨說句。**

　　斷彼因相等者：斷彼見、慢所緣因相，是名說名除相清淨。

**由斷彼執著故，名寂靜清淨說句。由斷彼隨眠故，名善解脫清淨說句。**

丑二、後四種2　寅一、有學

**復次，有學有二清淨說句。謂於後有一切行中，由不現行道理，名已割貪愛及轉三結。**

寅二、無學

**無學有二清淨說句。謂止慢現觀故，及一切苦本貪愛隨眠永拔除故，名已作苦邊。**

　　止慢現觀者：有學有情中，猶有我慢隨眠可得。無學現觀斷彼隨眠，慢永寂靜，說名為止。

子四、結

**如是一切總收為一，合有八種清淨說句。**

癸十、遠離四具2　子一、總標列

**復次，由四支故，具足遠離名善具足。何等為四？一者、無第二而住，二者、處邊際臥具，三者、其身遠離，四者、其心遠離。**

子二、隨難釋3　丑一、遠離相等

**謂於居家境界所生諸相尋思、貪欲、瞋恚悉皆遠離，依不放逸防守其心。**

丑二、發勤精進2　寅一、略標

**又由五相發勤精進，速證通慧。**

寅二、列釋5　卯一、有勢力

**謂有勢力者，由被甲精進故。**

卯二、有精進

**有精進者，由加行精進故。**

卯三、有勇悍

**有勇悍者，由於廣大法中無怯劣精進故。**

卯四、有堅猛

**有堅猛者，由寒熱、蚊蝱等所不能動精進故。**

卯五、有不捨善軛

**有不捨善軛者，由於下劣無喜足精進故。**

丑三、遠離沈掉

**又為斷惛沈睡眠、掉舉惡作，如其次第，奢摩他、毗鉢舍那品隨煩惱故，願正止觀無有失壞。**

　　又為斷惛沈睡眠等者：惛沈睡眠能障奢摩他，名奢摩他品隨煩惱。掉舉惡作能障毗鉢舍那，名毗鉢舍那品隨煩惱。遠離此故，心得平等，由此釋前其心遠離。

癸十一、三圓滿4　子一、標

**復次，於善說法毗奈耶中有三圓滿。**

子二、徵

**何等為三？**

子三、列

**一、行圓滿，二、果圓滿，三、師圓滿。**

子四、釋3　丑一、行圓滿

**行圓滿者，謂為觸證斷、無欲、滅界故，聽聞正法、為他演說、自正修行法隨法行，是名行圓滿。**

丑二、果圓滿2　寅一、斷果

**果圓滿者，謂即由此法隨法**[^16]**行增上力故，心善解脫。**

寅二、智果

**又能證得現法涅槃，是名果圓滿。**

丑三、師圓滿2　寅一、約大師辨2　卯一、標列

**師圓滿者，謂能引發一切梵行之法，皆用世尊為根本故，皆由世尊轉法眼故，皆以世尊為所依故。**

　　引發一切梵行之法者：謂三十七菩提分法，說名一切梵行之法。如攝異門分釋應知。（陵本八十三卷三頁6283）

卯二、隨釋3　辰一、由為根本

**由如來出世，有彼教可知，故說世尊為彼根本。**

辰二、由轉法眼

**佛出世已，觀待彼彼所化有情，說正法眼，師及弟子展轉傳來，故說世尊轉正法眼。**

辰三、由為所依

**轉法眼已，若有於中生諸疑惑，唯依世尊乃能決了，故說世尊為所依止。**

　　由如來出世等者：攝異門分說：由佛世尊是其最初現等覺故，諸法皆以世尊為本。（陵本八十四卷六頁6368）與此義同。

寅二、約說法師辨

**又說法師略有二種，一者、由教，二者、由證。斯由從他聞正法已而宣說故，依證學道、無學道已而宣說故。**

**瑜伽師地論科句披尋記卷第八十五**

[^1]: 「二」，大正、陵本作「一」。

[^2]: 「阿笈摩」，陵本作「增一阿笈摩」。韓清淨加註：改為「阿笈摩」。

[^3]: 大正無「復」字。

[^4]: 「墮」，大正、陵本作「隨」。

[^5]: 「墮」，大正、陵本作「隨」。

[^6]: 「墮」，大正、陵本作「隨」。

[^7]: 「諸」，大正作「謂」。

[^8]: 「行從緣」，大正、陵本作「從緣行」。

[^9]: 編按：此段引文原在卷六十六，韓清淨將之調整至卷六十一。

[^10]: 「謂」，大正作「有」。

[^11]: 「盡」，大正、陵本作「如」。

[^12]: 「真」，大正、陵本作「貞」。

[^13]: 「言說」，大正、陵本作「說言」。

[^14]: 大正、陵本無「名不同分死及不隨順死」一句。

[^15]: 「彼」，大正作「我」。

[^16]: 大正無「法」字。
