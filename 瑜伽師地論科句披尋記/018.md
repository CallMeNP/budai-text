# 瑜伽師地論科句披尋記卷第十八

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中思所成地第十一之三**

卯六、勝類2　辰一、舉頌言2　巳一、問

**　誰獎勝類生　及開出離道　於何住何學　不懼後世死**

巳二、答

**　戒慧自熏修　具定念正**[^1]**直　斷諸愁熾然　正念心解脫**

**　能獎勝類生　及開出離道　住此於此學　不懼後世死**

辰二、長行釋2　巳一、別釋頌2　午一、釋次一頌半2　未一、標列勝類

**今此頌中，言勝類者，即是四種勝上姓類。一、婆羅門，二、剎帝利，三、吠舍，四、戍達羅。**

　　四種勝上姓類等者：此四姓類於欲界中，望餘惡趣，由勝生故，名之為勝。彼有勢力能了法義，修正行故。

未二、釋能獎等3　申一、略標2　酉一、釋名

**以法、以正、以制、以導，教勝類生，故名為獎。**

　　以法以正以制以導者：開示道理，是名以法。授以歸依，是名以正。制立學處，是名以制。教導出離及與遠離，是名以導。

酉二、顯意2　戌一、是真獎者

**此中顯示唯佛世尊能以法、以正、以制、以導，教勝類生。由此因緣，世尊自顯唯我獨為真獎導者，故為彼天作如是說，具戒、具慧以自熏修。**

　　唯我獨為真獎導者者：攝異門分說：驅擯造作不應作故，名能獎者。慶慰造作應作事故，名勝獎者。於前二事能開示故，名至獎者。隨所生起一切疑惑皆能遣故，名能導者。惡作憂悔皆能遣故，名勝導者。一切煩惱及隨煩惱皆能遣故，名至導者。（陵本八十三卷一頁6276）由此差別，應知具戒，名真獎者；具慧，名真導者。

戌二、是真說者

**又唯世尊能為四種勝上類生，宣說出離一切眾苦聖八支道。此中世尊亦自顯示是真說者。**

　　亦自顯示是真說者者：此釋頌說能開出離道。攝異門分說有能說、傳說、隨說三種差別。此顯能說名真說者，唯佛世尊獨得此名。

申二、別釋9　酉一、具戒

**云何具戒？謂佛世尊昔菩薩時，棄上妙欲，捨離居家，受持身語所有律儀。**

酉二、具慧

**云何具慧？謂即於彼受持身語律儀住者，起如是相，內正思惟，深心籌量，審諦觀察：今此世間多遭艱**[^2]**苦，所謂若生、若老，如經廣說。**

　　謂即於彼受持身語律儀住者等者：此律儀住，當知說彼靜慮律儀。決擇分說：若即於此所受律儀能無闕犯以為依止，修無悔等乃至具足入初靜慮，由奢摩他能損伏力，損伏一切犯戒種子，是名靜慮律儀。如初靜慮，如是第二、第三、第四靜慮，當知亦爾。（陵本五十三卷五頁4221）以此為依，於一所緣繫念寂靜，是故說言內正思惟。即於所緣正極思擇、周遍尋思、周遍伺察，是故說言深心籌量，審諦觀察。

酉三、自熏修

**云何自熏修？謂於往昔無量餘生，經三大劫阿僧企耶，於六波羅蜜多修習、善修習；由彼因緣，今無師自然心趣出離，又於眾緣所生諸行，以微妙智能隨悟入。**

　　又於眾緣所生諸行等者：於緣生行，了知無常、苦、空、無我，名微妙智。由此隨順悟入諸行甚深道理，名隨悟入。

酉四、具定

**云何具定？謂能乃至離無所有處欲，證得非想非非想處。**

酉五、具念

**云何具念？謂依如是所得勝定，為斷見斷諸煩惱故，修四念住。即以如是所修念住為其導首，乃至修習三十七種菩提分法**[^3]**。**

酉六、正直

**云何正直？謂彼生起逆流正直聖八支道，能斷見斷所有煩惱，於逆流道得預隨流。**

　　於逆流道得預隨流者：逆生死流，是名逆流。能昇能入，能正行履，漸次趣向至極究竟，是名為道。即由此道永斷三結，立預流果，是名得預隨流，預入有學聖流類故。

酉七、永斷一切愁憂熾然

**云何永斷一切愁憂熾然？謂從諦現觀俱得成不還者。又能永斷五下分結，瞋恚似順愁憂，貪欲似順熾然，於如是等皆已永斷。**

　　瞋恚似順愁憂等者：下分結中彼瞋恚結，此名愁憂，相相似故，隨順生故；又貪欲結，此名熾然，相相似故，隨順增故。由已永斷瞋貪二結，故說永斷一切愁憂熾然。

酉八、正念

**云何正念？謂為永斷上分諸結，復更修習四種念住，乃至修習三十七種菩提分法。**

酉九、心解脫

**云何心解脫？謂已永斷上分結故，於二種障心善解脫，謂煩惱障及所知障。其心如是善解脫故，得成如來應正等覺，廣說如經。**

申三、總結

**由此故能獎勝類生，開出離道。**

午二、釋後半頌

**諸有四種勝類，隨一於此聖教愛樂正行，為欲證得聖八支道，於三學中勤修學者，彼定能證聖八支道及涅槃果。由證彼故，不懼當來生老病死。**

巳二、略辨義3　午一、標

**復次，今當略辯**[^4]**上所說義。**

午二、釋3　未一、能獎勝類

**謂略顯示唯佛世尊，能令四類速得清淨。彼若於此能正修行，不唐捐故。**

未二、能開勝道

**又復示現如來聖教，善說正法及毗奈耶。**

未三、唯佛無上

**又復示現佛是天人無上大師。**

午三、結

**當知是名此中略義。**

　　今當略辯上所說義等者：謂若修行能不唐捐，由此顯示第二頌義。善說正法及毗奈耶，由此顯示第三頌義。佛是天人無上大師，由此重顯第二頌中前二句義，以唯大師名真獎導者，及是真說者故。

卯七、譽等2　辰一、舉頌言2　巳一、問

　**云何擅**[^5]**名譽　云何具珍財　云何獲美稱　云何攝親友**

巳二、答

　**持戒擅名譽　布施具珍財　諦實獲美稱　惠捨攝親友**

辰二、長行釋2　巳一、別釋頌4　午一、後頌第一句2　未一、徵

**云何持戒能擅名譽？**

未二、釋

**謂如有一，或男或女，具足尸羅及賢善法，乃至命終斷除殺罪、遠離殺生，如經廣說。**

　　具足尸羅至如經廣說者：謂生高族淨信出家，或生富族淨信出家，顏容姝妙，喜見端嚴，具足多聞，語具圓滿，或隨獲得少智、少見、少安樂住。由是因緣，不自高舉，不陵懱他；能知唯有法隨法行，是其諦實。既了知已，精進修行法隨法行。是名成就賢善士法。如聲聞地說。（陵本二十五卷二十二頁2157）此賢善法，義應準知。遠離殺生乃至遠離邪見諸惡業道，是名如經廣說應知。

**乃至十方所有沙門、婆羅門等，常所稱歎。由是因緣，為諸國王、群臣、長者，乃至城邑聚落人民，恭敬供養。**

午二、第二句2　未一、徵

**云何布施能具珍財？**

未二、釋

**謂如有一，昔餘生中作及增長施福業事；由此因緣，今生巨富大財寶家，乃至眾多府庫盈積。**

午三、第三句2　未一、徵

**云何諦實能獲美稱？**

未二、釋

**謂如有一，不以假偽斗稱函等，諂誑陵懱妄言等事，而致財寶；但以如法作業技能，依法不暴，而致財寶。彼既如是，眾咸唱言：賢哉儒士！乃能如法作業技能引致財寶。**

午四、第四句2　未一、徵

**云何惠捨能攝親友？**

未二、釋

**謂如有一，現前多有種種家產，遠離慳垢，不吝資具，以正安樂而自歡娛，乃至友朋、親戚、耆長。彼諸人等便相佐助，引致財寶，守護滋息。**

　　引致財寶守護滋息者：此中引致，謂招集。守護，謂防護。滋息，謂息利。由是財寶積集廣大故。

巳二、略辨義3　午一、標

**復次，今當略辯上所說義。**

午二、釋2　未一、總顯

**謂略顯示恭敬、利養二種因緣。**

未二、別配

**持戒擅名譽者，顯恭敬因緣；所餘諸句，顯利養因緣。謂因力故，士用力故，助伴力故。**

午三、結

**當知是名此中略義。**

卯八、泉池2　辰一、舉頌言2　巳一、問

　**齊何泉止息　於何徑不通　世間諸苦樂　何處無餘滅**

巳二、答

　**若於是處所　眼耳及與鼻　舌身意名色　永滅盡無餘**

**　齊此泉止息　於斯徑不通　世間諸苦樂　是處無餘滅**

辰二、長行釋2　巳一、別釋頌2　午一、釋名字3　未一、泉2　申一、徵

**云何為泉？**

申二、釋2　酉一、出體

**謂六觸處。**

酉二、顯義2　戌一、舉喻

**何以故？譬如泉池能生諸水，水所繫屬，堪任觸用；又能存養男女大小，下及禽獸，乃至一切未盡枯竭。**

　　水所繫屬堪任觸用等者：水所攝故，名所繫屬。身根所取，堪任受用，是名觸用。或飲食已，壽命得存，是名存養。

戌二、合法

**六內觸處亦復如是。一切愚夫六境界觸之所觸用；又能存養，乃至是中諸貪愛水未盡枯竭。**

　　六內觸處亦復如是等者：六內觸處，譬如泉池。能生貪愛，譬能生水。一切愚夫六境界觸，譬如水所繫屬。云何名為六境界觸？謂色乃至法為緣，所生諸有漏觸。一切愚夫貪愛為緣，即於此觸喜樂受用，名所觸用。由喜樂故，便能長養諸根大種，名能存養。

未二、徑2　申一、徵

**云何為徑？**

申二、釋3　酉一、標

**徑有二種。**

酉二、列

**一、煩惱徑，二者、業徑。**

酉三、釋

**此中徑者，意明因義。**

未三、苦樂2　申一、徵

**云何苦樂？**

申二、釋2　酉一、於現法

**謂或於現法六種觸處為緣所生，或安受，受所攝；或不安受，受所攝。**

酉二、於後法

**或於後法煩惱攝持妙行、惡行為緣所生，或安受，受所攝；或不安受，受所攝。**

　　或安受受所攝等者：適悅身心，是名安受；彼俱有法，名受所攝。與此相違，名不安受及受所攝。此有二別，謂由現在緣，或由先業因，如文可知。

午二、釋滅處2　未一、徵

**於何處所，如是六處及名色等無餘滅盡？**

未二、釋2　申一、總顯

**謂無餘依涅槃界中。**

申二、料簡2　酉一、簡一切3　戌一、異生

**若諸異生，泉徑苦樂一切無闕，亦未有捨。**

　　若諸異生至亦未有捨者：謂諸異生煩惱具縛，是名無闕。諸纏現行，名未有捨。

戌二、有學

**若諸有學，闕而未捨。**

　　若諸有學闕而未捨者：謂彼六種有學聖者，從預流果乃至第六阿羅漢向，由不具縛，故名為闕。修所斷縛猶復現行，是名未捨。

戌三、有餘依

**若諸無學，徑及當來所有苦樂亦闕亦捨，不復現行；泉及現法所有苦樂亦闕亦捨，有餘依故，猶復現行。**

　　若諸無學至猶復現行者：此說有餘依位無學阿羅漢果煩惱及業。苦因永盡，永不現行，是名亦闕亦捨。又於煩惱所攝當來苦果亦不更生，是名不復現行。內六觸處及彼為緣所生苦樂，於現法中，由心解脫及慧解脫，貪愛無明皆永斷滅，說名亦闕亦捨。然六觸處及與苦樂未任運滅，是故說言猶復現行。

酉二、結無餘

**是故無餘涅槃界中，說彼一切無餘盡滅。**

巳二、略辨義3　午一、標

**復次，今當略辯上所說義。**

午二、釋

**謂略顯示於現法中因及苦樂，於後法中因及苦樂，於無餘依涅槃界中皆悉永滅。**

午三、結

**當知是名此中略義。**

卯九、暴流2　辰一、初二頌2　巳一、舉頌言2　午一、問

　**誰能越暴流　誰能超大海　誰能捨眾苦　誰能得清淨**

午二、答

　**正信越暴流　無逸超大海　精進捨眾苦　智慧得清淨**

巳二、長行釋2　午一、別釋頌4　未一、釋次頌第一句3　申一、徵

**今此頌中，云何正信能越暴流？**

申二、釋2　酉一、顯獲正信

**謂如有一，為欲了知諸欲過患，聽佛所說、若弟子說所有正法。聞是法已，獲得正信，便生欲樂，為斷事欲及煩惱欲，遂能棄捨居家事欲，正信出家，往趣非家。**

酉二、能越暴流

**既出家已，為欲斷除煩惱諸欲，遠離而住。彼由熾然勤精進故，乃至修習正思惟故，斷煩惱諸欲，得離欲定地。**

申三、結

**如是正信為依為導，便能越度諸欲暴流。**

　　為斷事欲及煩惱欲等者：七攝受事，名為事欲。為斷此故，正捨家法，趣於非家。欲貪分別，名煩惱欲。為斷此故，居遠離處，修習對治。由二種欲皆遠離故，名能越度諸欲暴流。

未二、第二句3　申一、徵

**云何無逸能超大海？**

申二、釋2　酉一、顯不放逸

**謂於彼定終不愛味，乃至亦無堅著安住；唯除為證諸漏盡智，專注其心。**

酉二、能超大海

**由此定心清淨、鮮白、正直、調柔，於四聖諦能入現觀，乃至證得諸漏永盡。**

申三、結

**如是由不放逸為依、為導，能斷色無色繫二有暴流，及斷一切無明與見二種暴流，是故名為超渡大海。**

　　謂於彼定終不愛味等者：謂若定心猶為愛、慢、見、疑、無明等諸隨煩惱之所染汙，未名圓滿清淨鮮白。如修所成地說。（陵本二十卷十三頁1754）今由無逸，思惟彼彼煩惱過患，故不愛味，乃至亦無堅著安住。由此定心，離下地染，故名清淨；離自地染，故名鮮白；安住上捨，故名正直；隨意自在，故名調柔。

未三、第三句3　申一、徵

**云何精進能捨眾苦？**

申二、釋2　酉一、顯住精勤

**謂如有一，有學見跡，作是思惟：我應當證三界離欲，諸結永盡。便臻遠離，於彼勇猛精勤而住，不多安止貪欲纏心。**

酉二、能捨眾苦2　戌一、舉貪欲蓋

**又能如實了知現在諸欲貪纏所有出離，於貪欲蓋淨修其心，遂能斷滅諸欲貪**[^6]**纏，及貪欲纏為緣所生心諸憂苦。**

戌二、例餘諸蓋

**如貪欲蓋，乃至疑蓋，當知亦爾。**

申三、結

**如是精進為依、為導，能捨眾苦。**

　　又能如實了知現在諸欲貪纏所有出離等者：決擇分說：心清淨行苾芻，由三種相遍知其心。一、雜染愛樂相，二、雜染過患相，三、雜染還滅方便善巧相。（陵本五十一卷十二頁4105）由此三相，能如實知雜染出離。今說貪等五蓋所有出離，能如實知，當知亦爾。

未四、第四句3　申一、徵

**云何智慧能得清淨？**

申二、釋

**謂彼除滅能染汙**[^7]**心，乃至能障究竟涅槃五種蓋已，即依未至安住未至。如先所得苦集滅道諸無漏智，於諸苦中思惟真苦，乃至於道思惟真道，便得無餘三界離欲，諸漏永盡。**

申三、結

**如是由先所得智慧為依、為導，能證清淨。**

　　即依未至安住未至者：此中未至，謂未至定，即初靜慮近分。唯此近分能盡漏故。顯揚論說：又初近分有二種，謂世間、出世間。餘近分唯世間。由已得初根本無漏靜慮故，非於上地諸近分定無漏現前。（顯揚論十九卷十四頁31,576b）由此道理，說依未至安住未至。

午二、略辨義3　未一、標

**復次，今當略辯上所說義。**

未二、釋

**謂薄伽梵於此頌中，略顯異生先已離欲，後於聖諦現觀清淨；及顯有學於諸聖諦現觀為先，離欲清淨。**

未三、結

**當知是名此中略義。**

　　今當略辯上所說義等者：此中略有二種顯示。由初顯示，釋第二頌初二句。第二顯示，釋頌後二句應知。

辰二、後三頌2　巳一、舉頌言2　午一、問

　**誰超越暴流　晝夜無惛昧　於無攀無住　甚深無減劣**

午二、答

　**圓滿眾尸羅　具慧善安定　內思惟繫念　能度極難度**

**　諸欲想離染　亦超色界結　彼無攀無住　甚深無減劣**

巳二、長行釋2　午一、別釋頌2　未一、釋初頌2　申一、暴流

**今此頌中，云何暴流？所謂四流。欲流、有流、見流、無明流。**

申二、無攀無住2　酉一、舉一切3　戌一、標

**云何無攀無住？所謂諸愛永盡、離欲、寂滅、涅槃及滅盡定。**

　　所謂諸愛永盡離欲寂滅涅槃者：攝異門分說：言愛盡者，謂不希求未來事故。言離欲者，謂無現在受用喜樂故。所言滅者，謂餘煩惱斷故。言涅槃者，謂無餘依故。（陵本八十三卷二十二頁[^8]6348）攝事分中復有餘釋。（陵本八十五卷十頁6447）今應準知。

戌二、徵

**所以者何？**

戌三、釋2　亥一、涅槃

**所言攀者，諸煩惱纏；所言住者，煩惱隨眠。於彼處所二種俱無，是故說言無攀無住。此謂涅槃無攀無住。**

亥二、滅定

**又想名攀，受名為住。若於是處二種俱無，即說彼處無攀無住。如是顯示滅受想**[^9]**定無攀無住。**

酉二、簡今義

**今此義中，意取滅定。**

未二、釋後二頌9　申一、圓滿眾尸羅

**云何圓滿眾尸羅？謂善安住身語律儀，修治淨命。**

申二、具慧

**云何具慧？謂於苦聖諦如實了知，乃至於道聖諦亦復如是。**

申三、善安定

**云何善安定？謂遠離諸欲，乃至具足安住第四靜慮，或第一有三摩鉢底。**

申四、內思惟

**云何內思惟？謂於二十二處數數觀察。言我今者，容飾改常，去俗形好，廣說如經。**

　　謂於二十二處數數觀察等者：修所成地說：於四處所，以二十二相應審觀察。（陵本二十卷十三頁1755）繁不具引，即此二十二處應知。

申五、繫念

**云何繫念？謂於二十二處數觀察時，依沙門想恆作恆轉，而現在前；由此因緣，為斷餘結，修四念住。**

　　依沙門想恆作恆轉而現在前等者：修所成地說：彼於如是四處，以二十二相正觀察時，便生如是如理作意：謂我為求如是事故，誓受下劣形相威儀及資身具，誓受禁戒，誓受精勤常修善法；而我今者於四種苦為脫何等？若我如是自策自勵，誓受三處，猶為四苦常所隨逐，未得解脫；我今不應為苦隨逐，未於勝定獲得自在，中路止息，或復退屈。如是精勤如理作意，乃得名為出家之想，及沙門想。乃至廣說。又愛、慢、見、無明、疑惑種種定中諸隨煩惱不復現行，善守念住。（陵本二十卷十五頁1761）此中依沙門想及斷餘結，修四念住，隨義應知。

申六、能度極難度

**云何能度極難度？謂一切結無餘斷故，能度最極難度有頂。彼非一切愚夫異生可能度故。**

申七、離諸欲染

**云何於諸欲想而得離染？謂於下分諸結已斷已知。**

申八、超色界結

**云何超於色界諸結？謂於色繫上分諸結已斷已知。**

申九、於無攀住無有減劣

**云何於無攀無住甚深中無有減劣？謂於無色界或已離欲、或未離欲，已得非想非非想處，堪能有力入滅盡定。學與無學俱容有此，故不定言超無色結。**

午二、略辨義3　未一、標

**復次，今當略辯上所說義。**

未二、釋

**謂薄伽梵於此頌中，略顯能得最究竟道，及顯能證第一住道。**

未三、結

**當知是名此中略義。**

　　今當略辯上所說義等者：此中略顯能得最究竟道，釋第二頌；及顯能證第一住道，釋第三頌應知。

卯十、貪恚2　辰一、舉頌2　巳一、問

　**貪恚何因緣　由何故欣慼　毛豎意尋思　如孩依乳母　**

巳二、答

　**潤所生自生　如諾瞿陀樹　別縛於諸欲　猶摩迦處林**

**　是貪恚因緣　由斯故欣慼　毛豎意尋思　如孩依乳母**

**　知彼彼因緣　生已尋除滅　超昔未超海　暴流無後有**

辰二、長行釋3　巳一、別釋頌3　午一、出體性3　未一、貪恚2　申一、徵

**今此頌中，云何貪恚？**

申二、釋

**謂如有一，處在居家，於可意境、可意有情共相會遇，而生貪著；於不可意境及有情共相會遇，而生瞋恚。**

未二、欣慼2　申一、徵

**云何欣慼？**

申二、釋2　酉一、慼

**謂如有一，於佛所證法毗奈耶，率爾得生須臾正信，不善觀察前後得失，忽然自勵，便棄家法，往趣非家。既出家已，與凡道俗共相雜住；**

　　不善觀察前後得失者：謂若觀察：在家煩擾，若居塵宇，出家閑曠，猶處虛空。名善觀察前後得失。與此相違，當知不善。

**遂於去來貨財親友追念思慕，憂慼纏心。**

　　遂於去來貨財親友追念思慕者：此中追念，謂於過去事。思慕，謂於未來事。或於貨財處起，或於親友處起，由此為緣，發生憂慼。下說過去、未來事欲，此可準知。

酉二、欣

**或復有一，非由正信，亦非自勵，往趣非家。然或為王之所驅迫，乃至或為不活邪畏之所恐怖，捨離居家。既出家已，於其正信諸婆羅門、居士等邊，時時多獲利養恭敬，深生愛味。竊作念言：吾此一方善哉奇要，無勞稼穡，不事商賈，少致艱辛，足堪活命。彼緣如是利養恭敬，便自欣悅安然而住。**

未三、毛豎及意尋思2　申一、徵

**云何毛豎及意尋思？**

申二、釋2　酉一、毛豎

**謂如有一，非由自勵，不為活命，捨離居家；然由正信，捐棄家法，往趣非家。既出家已，不與道俗共相雜住，便臻遠離，寂靜閑居。彼閑居時，或於塵霧，或昏夜分，見大雲氣，聞震雷音；或逢雹雨師子虎豹；或遭凶猾竊劫抄虜；或遇非人來相嬈逼；便生驚怖，身毛為豎。**

酉二、意尋思

**或至晝分，於彼去來奇妙**[^10]**親友，發依耽嗜所有尋思。謂欲尋思，如經廣說，乃至家世相應尋思。**

　　於彼去來奇妙親友等者：此中去來，是往來義。住閑居時，或見沙門婆羅門像、人非人像欻爾而來，不如正理勸捨白品、勸取黑品，當知此即是為魔事。如聲聞地說。（陵本二十九卷二十三頁2479）今此去來奇妙親友，準彼應釋。

午二、顯因緣2　未一、潤生自生2　申一、徵

**如是已說貪恚等事。云何潤生及與自生，猶如世間諾瞿陀樹？**

申二、釋2　酉一、潤生

**潤名愛水。由此為緣，能生諸取。彼貪恚等，一切皆用此為共緣。**

酉二、自生

**自者，即是貪恚為先，尋思為後，各各差別種子界性。**

未二、別縛諸欲2　申一、徵

**云何貪恚乃至尋思別縛諸欲，猶如世間摩魯迦條纏繞林樹？**

申二、釋2　酉一、總標

**謂略說有六種別欲。**

　　謂略說有六種別欲者：此中六種，如下自釋。謂事欲分三，煩惱欲為一，妄分別貪分二，隨其所應，能與貪恚乃至尋思為其因緣，是故說有六種別欲。

酉二、列釋3　戌一、事欲2　亥一、居家欲

**或有身手力所引致現在事欲，謂居家者所有諸欲。於此境界，用此為緣，發生貪恚。**

亥二、出家欲2　天一、生欣

**或有從他所得種種現在事欲，謂為活命而出家者所有諸欲。於此境界，用此為緣，發生欣悅。**

天二、生慼

**或有過去、未來事欲，謂忽自勵而出家者所有諸欲。於此境界，用此為緣，發生憂慼。**

戌二、煩惱欲

**或有所餘諸煩惱欲，略有二種。謂於欲界自體及資身命。**

戌三、妄分別貪2　亥一、生驚怖

**或有未斷妄分別貪，謂由正信而出家者，寂靜閑居，於永**[^11]**夜分所遭眾事。於此境界，用此為緣，便生驚怖，身毛為豎。**

亥二、生尋思

**或有未斷妄分別貪，所謂即此補特伽羅至晝日分，於外色聲香味觸境，用此為緣，發生意地所有尋思。**

　　所謂即此補特伽羅等者：此謂前說正信出家寂靜閑居補特伽羅，於閑居時，至晝日分，緣外可愛色聲香味觸境，心樂趣入，由此發生意地所有尋思，當知此即是為魔事。

午三、明除斷2　未一、釋後頌初二句

**又有沙門、若婆羅門，如實了知如前所說貪與恚等及彼因緣，又能了知眾緣生法無常性已，隨其所生不起貪著，即便棄捨、變吐、斷滅。**

未二、釋後二句

**離色無色二界貪故，度有暴流；離欲貪故，度欲暴流。如是暴流昔所未度，今既度已，終無有退。**

　　即便棄捨變吐斷滅者：此中棄捨，謂於諸纏。變吐，謂於隨眠。斷滅，謂無餘滅應知。

巳二、略辨義3　午一、標

**復次，今當略辯**[^12]**上所說義。**

午二、釋2　未一、辨位別

**謂薄伽梵於此頌中，略顯三位。一、在家位，二、出家位，三、遠離位。**

未二、明縛斷

**又略顯示共與不共因緣所生若愛、若恚，於諸欲中二種別縛，及斷方便，并斷勝利。**

午三、結

**當知是名此中略義。**

　　又略顯示共與不共因緣所生若愛若恚等者：頌言潤所生，名共因緣。頌言自生，名不共因緣。六種別欲，是名諸欲。後頌初二句，名斷方便；後二句，名斷勝利。

巳三、明品攝

**又於此中，若貪、若欣、若依耽嗜所有尋思，當知愛品；若恚、若慼及與驚怖，當知恚品。**

卯十一、應作2　辰一、舉頌言2　巳一、天說

　**應作婆羅門　謂斷無縱逸　求**[^13]**棄捨諸欲　不希望此有**

巳二、佛告

　**若更有所作　非真婆羅門　當知婆羅門　於所作已辦**

　**諸身分劬勞　未極底未度　已得度住陸　無勤**[^14]**到彼岸**

　**天汝今當知　此喻真梵志　謂永盡諸漏　得常委**[^15]**靜慮**

　**彼永斷一切　愁憂及熾然　恆住於正念　亦常心解脫**

辰二、長行釋2　巳一、釋天說2　午一、標說意

**今此頌中，顯示彼天依於世俗諸婆羅門，為世尊說。**

午二、隨釋頌4　未一、初頌第一句

**謂有種姓諸婆羅門，自號我為真實梵志。**

未二、第二句

**計梵世間為最究竟，希求梵世，安住於色，常勤精進，心無懈倦。**

未三、第三句

**恆樂遠離，寂靜閑居，減省睡眠，修習靜定，為斷事欲及煩惱欲。**

未四、第四句

**由彼種姓諸婆羅門，計梵世間以為究竟，希望梵世，不求欲有。**

巳二、釋佛告3　午一、標意

**又顯如來依第一義諸婆羅門，而報彼天。**

午二、釋頌3　未一、釋第二頌2　申一、初半頌

**若婆羅門作所作已，數復應作，更有勝上所應作事，當知此非真婆羅門。**

申二、後半頌

**若婆羅門證婆羅門所應作事，超登一切薩迦耶岸，安住陸地，當知此是真婆羅門。由此顯示學與無學皆婆羅門。**

未二、釋第三頌2　申一、有學（釋初半頌）2　酉一、標列

**學有二種。謂於欲界或未離欲，或已離欲。**

酉二、隨釋2　戌一、未離欲者2　亥一、釋頌未極底未度2　天一、標

**未離欲者，未得源底，未到彼岸，於二種法猶未具足。**

天二、列

**一、未得內心勝奢摩他；二、雖已得，增上慧法毗鉢舍那未善清淨。**

亥二、釋頌諸身分劬勞2　天一、顯方便2　地一、如足精進

**由闕內心奢摩他故，乘如所得聖道浮囊，為證內心奢摩他故，運動如足**[^16]**勇猛精進。**

地二、如手精進

**又復為令增上慧法毗鉢舍那善清淨故，運動如手勇猛精進。**

天二、顯當果

**彼於如是勤精進時，離欲界欲，如得源底；證阿羅漢，如到彼岸。**

戌二、已離欲者

**已離欲者，證得內心勝奢摩他，亦得善淨毗鉢舍那。唯為進斷上分諸結，發勤精進，非諸身分。**

　　非諸身分者：謂已離欲，如得源底。非如先時運動如足如手勇猛精進，由是說言非諸身分。

申二、無學（釋後半頌）

**若已越度，成阿羅漢，所作已辦，離勤功用，名住陸地，已到彼岸。**

未三、釋後二頌6　申一、釋真梵志

**此則顯示諸婆羅門，依第一義略有三種。二是有學，一是無學。**

申二、釋永盡漏

**若已究竟到於彼岸諸婆羅門，名永盡漏。**

申三、釋得常委

**若未離欲一切身分勤精進者，名得常委。**

　　名得常委者：謂於所修菩提分法，勇猛無間，能常修習、能委修習，無懈無憚，名得常委。

申四、釋得靜慮

**若已離欲得源底者，名得靜慮。**

　　名得靜慮者：謂淨定心盡所修故、如所修故，能正審慮諸法道理，獲得內法毗鉢舍那，名得靜慮。

申五、釋斷愁憂[^17]熾然

**得靜慮者，永斷一切下分結故，已斷貪欲及瞋恚品所有一切愁憂熾然。**

申六、釋恆住正念及心解脫

**永盡漏者，永斷修斷諸煩惱故，已善修習四種念住，恆住正念及心解脫。**

午三、結名

**彼非作已數數更作，亦無增勝所應作事，是故說彼名第一義真婆羅門。**

卯十二、劬勞2　辰一、舉經言3　巳一、第一問答

**苾芻！苾芻！已**[^18]**度暴流耶？告言：如是，天！**

　　苾芻苾芻已度暴流耶者：此中苾芻，謂佛世尊。天稱世尊名苾芻故。

巳二、第二問答

**無攀無住，已度暴流耶？告言：如是，天！**

巳三、第三問答2　午一、天問

**苾芻！汝今猶如何等無攀無住，已度暴流？**

午二、頌答2　未一、黑品攝

　**如如我劬勞　如是如是劣　如如我劣已　如是如是住**

**　如如**[^19]**我住已　如是如是漂**

未二、白品攝

　**天我如如捨劬勞　如是如是無減劣**

**　如是廣說鮮白品　此中祇焰頌應知**

辰二、長行釋2　巳一、標指前

**今此頌中，無攀無住者，謂涅槃、滅定，如前已說。**

巳二、別釋頌2　午一、約是道非道辨2　未一、顯說意

**世尊依昔示現修習菩薩行時，所有最極難行苦行非方便攝勇猛精進；又依示現坐菩提座**[^20]**，非方便攝勇猛精進斷遍知故；**

　　又依示現坐菩提座等者：謂坐菩提座時，棄捨一切難行苦行非方便攝勇猛精進，是名為斷。於彼一切非方便道得妙智見，了知不能盡苦及證苦邊，是名遍知。

**說如是言：天！汝當知，我昔如如虛說**[^21]**劬勞，如是如是我便減劣；如如減劣，如是如是我便止住；如如止住，如是如是又被漂溺。與此相違，應知白品。**

未二、釋頌言2　申一、黑品攝4　酉一、劬勞

**此中顯示修苦行時，非方便攝勇猛精進，名曰劬勞。**

酉二、減劣

**行邪方便，善法退失，名為減劣。**

酉三、止住

**既知退失諸善法已，息邪方便，說名止住。**

酉四、漂溺

**捨諸苦行，更求餘師，遂於嗢達洛迦、阿邏茶等邪所執處，隨順觀察，故名漂溺。**

申二、白品攝2　酉一、舉四義3　戌一、捨劬勞及無減劣

**復於後時坐菩提座，棄捨一切非方便攝勇猛精進，所有善法遂得增長。**

戌二、不止住

**如如善法既增長已，如是如是於諸善法不生知足，不遑止住，於所修斷，展轉尋求勝上微妙。**

戌三、離漂溺

**既由如是不知足故，遂不更求餘外道師。無師自然修三十七菩提分法，證得無上正等菩提，名大覺者。**

酉二、指配頌

**此中四義，捨劬勞等四句經文，如其次第配釋應知。**

　　此中四義等者：前說劬勞、減劣、止住、漂溺四義，是名黑品。今此白品，翻彼應知。棄捨非方便攝勇猛精進，名捨劬勞。善法增長，名無減劣。於諸善法不生知足，不遑止住，名無止住。不求餘師，成大覺者，名無漂溺。如是次第配釋應知。

午二、約涅槃滅定辨2　未一、依涅槃2　申一、徵

**云何復依涅槃無攀**[^22]**無住以顯差別？**

申二、釋2　酉一、舉黑品3　戌一、標

**謂不能度諸煩惱纏隨眠暴流，略由四因。**

戌二、徵

**何等為四？**

戌三、釋4　亥一、劬勞

**謂最初有依耽嗜尋。**

亥二、減劣

**依耽嗜尋為依止故，便有懈怠。**

亥三、止住

**又由懈怠為依止故，住異生分。**

亥四、漂溺

**住異生分為依止故，順生死流貪愛勢力，令於五趣生死河中順流漂溺。**

　　略由四因等者：依耽嗜尋是名初因，懈怠是第二因，住異生分是第三因，順生死流貪愛勢力是第四因。由依耽嗜尋故，虛受劬勞。由懈怠故，善法減劣。由住異生分故，止住少善，不修梵行。由順生死流貪愛勢力故，於生死河順流漂溺，由是不能越度暴流。

酉二、例白品

**與此相違四種因故，能度暴流，如應當知。**

　　與此相違四種因故等者：依出離尋是名初因，精進是第二因，不住異生分是第三因，逆生死流八支聖道是第四因。由此四因，與前相違，是名能度一切暴流。

未二、依滅定2　申一、徵

**云何復依想受滅定以顯差別？**

申二、釋2　酉一、舉黑品4　戌一、劬勞

**謂如有一，先已證得想受滅定，復住放逸，多住想受，而不多住諸想受滅。**

戌二、減劣

**由此因緣，退失滅定。**

戌三、止住

**由退失故，還復止住下地生因。**

戌四、漂溺

**住彼因故，心便定趣彼所得果。**

酉二、例白品

**與此相違，應知白品四句差別。**

　　復依想受滅定以顯差別等者：此中差別，謂劬勞、捨劬勞，減劣、無減劣，止住、不止住，漂溺、不漂溺。如其所應，配釋黑品、白品，隨文可知。

卯十三、得義2　辰一、舉頌言2　巳一、問

　**獨臻阿練若　靜慮棄珍財　為別有方求　為窺窬封邑**

**　何不與人交　而絕無徒侶**

巳二、答

　**得義心寂靜　摧妙色魔軍　我獨處思惟　受最勝安樂**

**　故不與人交　而絕無徒侶**

辰二、長行釋3　巳一、標緣起

**此因天女所問伽他。**

巳二、別釋頌2　午一、釋得義2　未一、標二種2　申一、標列

**言得義者，略有二種。一者、證得沙門果義，二者、證得聖神通義。**

申二、隨釋2　酉一、第一義

**由初得義，超越一切生死大苦；第二得義，證八解脫，寂靜思惟現法樂住。**

酉二、第二義

**又初得義，降伏可愛妙色魔軍；第二得義，獨處思惟，受勝安樂。**

未二、簡今義3　申一、標

**此中意辯聖神通義。**

申二、徵

**所以者何？**

申三、釋

**謂如有一，為欲成辦聖神通義，為令解脫清淨圓滿，依十遍處方便修行；由此因緣，令遍處定清淨圓滿，亦令解脫轉得清淨圓滿鮮白，亦能成辦聖神通義。**

　　為令解脫清淨圓滿等者：此中解脫，謂八解脫。如三摩呬多地已釋。（陵本十二卷五頁983）依十遍處，於勝解事生遍勝解，是名方便修行。若於遍處如其所欲而作勝解，名遍處定清淨圓滿。三摩呬多地說：八色遍處善清淨故，能引賢聖勝解神通，及於諸事轉變神通。由識遍處善清淨故，便能引發無諍、願智、無礙解等諸勝功德。由空遍處善清淨故，隨其所欲皆轉成空。（陵本十二卷八頁996）如是名能成辦聖神通義。又遍處定清淨圓滿，於諸解脫最為後邊，由此名令解脫轉得清淨圓滿鮮白。

午二、釋心寂靜2　未一、正釋2　申一、標相

**彼既了知此成辦已，便自通達我義已辦，沙門果義亦得成就，是真沙門。於求財者深修厭毀；於諸城邑交遊等處，了知其初、了知過患、了知出離，亦能了知趣出離行。**

申二、釋名

**生彼因緣，說名為初。**

　　生彼因緣說名為初者：此中彼言，所謂諸欲。城邑交遊能生諸欲，故名因緣。此說依處為因緣故。

**無常、眾苦、變壞法性，是名過患。**

　　無常眾苦變壞法性者：此謂諸欲是無常性、是眾苦性，及是變壞法性。由過去世已變壞故，未來、現在是應變壞法故。

**欲貪調伏斷除超越，名為出離。**

　　欲貪調伏斷除超越者：攝異門分說：毗奈耶，由了相、勝解作意；斷，由遠離等作意；超越，由方便究竟果作意。（陵本八十三卷十七頁6328）如是次第三相差別應知。

**聖八支道，名趣出離**[^23]**行。**

未二、料簡2　申一、舉無堪能

**若有於彼不見其初，乃至不見趣出離行。由是因緣，於具珍財有情等處，不能厭毀，城邑交遊，周旋不絕，而謂彼為心得寂靜；於出居家證八解脫靜慮定者內心寂靜，反**[^24]**生誹謗。由是彼於內心寂靜，則不堪能善見、善知、善鑒、善達。**

申二、例第一義

**若第一義內心寂靜與此相違，則能善見乃至善達。**

　　善見善知善鑒善達者：此中善見，謂由毗鉢舍那道。善知，謂由奢摩他道。善鑒，謂於解脫生淨勝解。善達，謂於解脫得如實想。此唯證八解脫靜慮定者，內心寂靜，有是堪能。餘則不爾，說不堪能。

巳三、略辨義3　午一、標

**復次，今當略辯上所說義。**

午二、釋

**謂薄伽梵於此略示，諸受欲者、樂雜住者，非第一義內心寂靜；若有證得八解脫定，離諸愛味，名第一義內心寂靜。**

午三、結

**當知是名此中略義。**

寅二、釋義（論議攝）27　卯一、生滅寂樂2　辰一、舉頌言

　**諸行無常　有生滅法　由生滅故　彼寂為樂**

辰二、長行釋2　巳一、別釋頌4　午一、初一句2　未一、諸行2　申一、標一切

**今此頌中，蘊及取蘊皆名諸行。**

申二、簡今義

**此中義者，意在取蘊。是五取蘊略有三種，謂去來今。**

未二、無常2　申一、標義

**諸行無常者，謂彼諸行本無而生，生已尋滅。**

申二、顯體

**若過去生，過去所得諸自體中所有諸蘊，皆過去故，已謝滅故，生已沒故，體是無常。**

午二、第二句2　未一、有生法

**若未來生，未來所得諸自體中所有諸蘊，皆未生故，非已起故，未滅沒故，可生起故，是有生法。**

未二、有滅法

**若現在生，現在所得諸自體中所有暫住支持存活有情諸蘊，皆死法故，可為殞滅之所滅故，是有滅法。**

午三、第三句

**若彼諸蘊，在於未來所得自體，是有生法；於中都無所得自體是常、是恆，乃至即當如是正住。唯除纔生，生已尋滅。**

　　於中都無所得自體是常是恆等者：所得自體剎那剎那壞故，是名無常。繫屬命根，有限住故，是名無恆。壽量未滿，容被緣壞，非時而死，故不可保。乃至爾所時住，於其中間不定安樂，故變壞法。如攝事分說。（陵本八十六卷一頁6486）由此當知，所得自體無常、無恆等差別相，故於文中置乃至言。唯除纔生，生已尋滅，於其中間相似暫住，說名為住。即當如是正思惟住，除此實無住可得故。

午四、第四句2　未一、彼寂

**若諸有情於現法中，永盡未來諸蘊因者，一切未來自體諸蘊皆不生故，說名彼寂。**

未二、名樂2　申一、總標

**又復此寂，由二因緣說之為樂。**

申二、列釋

**一者、一切苦因滅故，一切麤重永止息故，於現法中安樂住故，說之為樂。**

　　一切苦因滅故等者：貪愛永滅，證心解脫，名一切苦因滅。見、修煩惱永斷無餘，是名一切麤重止息。由是因緣，於現法中住安樂住，故說為樂。

**二者、當來生老病等所有眾苦永解脫故，說之為樂。**

巳二、略辨義2　午一、標說

**復次，今當略辯上所說義。**

午二、釋義9　未一、依正見辨

**謂薄伽梵此中略說，正見依處及正見果。**

未二、依遍知辨

**復有差別。謂略顯示遍知依處及彼斷滅。**

未三、依所遍知等辨

**又略顯示所遍知法及與遍知。**

　　今當略辯上所說義等者：此中說有種種差別，如次配釋諸行生滅及與寂樂，隨文可知。唯除第三說所遍知法及與遍知，義有差別。諸行及彼寂，名所遍知法；了知無常等，是能遍知故。

未四、依三世行辨

**又略顯示三世諸行所有雜染，及彼寂故所有清淨。**

未五、依緣起辨

**又略顯示諸緣起法及緣起滅。**

未六、依苦滅二諦辨

**又略顯示苦諦、滅諦。**

未七、依三解脫門辨

**又略顯示空與無願二解脫門所依處所，及顯無相一解脫門所依處所。**

未八、依二法辨

**又略顯示聖諦現觀相違二法斷所依處。言二法者，一、隨順戲論，二、怖無戲論。**

　　一隨順戲論等者：若謂我有，而生願樂，是名隨順戲論。若謂我無，而生怖畏，是名怖無戲論。

未九、依二對治法辨

**又略顯示不共外道二對治法。何等為二？一者、所知無顛倒性，二者、所證無顛倒性。**

卯二、無逸放逸2　辰一、舉頌言

　**無逸不死跡　放逸為死跡　無逸者不死　縱逸者常死**

辰二、長行釋2　巳一、別釋頌3　午一、第一句2　未一、徵

**今此頌中，云何無放逸是不死跡耶？**

未二、釋2　申一、不放逸

**謂如有一，依四所依立四種護。謂命護、力**[^25]**護、心雜染護、正方便護，是名不放逸。**

申二、不死跡

**此不放逸為依、為持，涅槃資糧未圓滿者，令速圓滿；已圓滿者，令於現法得般涅槃。**

　　依四所依立四種護等者：菩薩地說：依止處苦，有四所依。由依此故，於善說法毗奈耶中，出家受具，成苾芻分。所謂衣服、飲食、臥具、病緣醫藥供身什物。（陵本四十二卷九頁3440）依此四依，立四種護。以法追求，不以非法，是名命護。為當存養，如法受用，是名力護。起惡尋思，應速除遣，是名心雜染護。能忍眾苦，精進無懈，是名正方便護。

午二、第二句2　未一、徵

**云何放逸為死跡耶？**

未二、釋2　申一、放逸2　酉一、顯相2　戌一、在家

**謂如有一居家白衣，於諸欲境耽著受用，造不善業。**

戌二、出家

**或有出家，現四無護。謂命無護乃至正方便無護。**

酉二、結品

**如是放逸通於二品。謂在家品及出家品。**

申二、死跡

**即此放逸為依、為持，樂生本行，造生本業。因此故生，生已壽終，生已夭沒。**

　　樂生本行造生本業者：愛樂生為根本諸有漏行，是名樂生本行。造作生為根本諸有漏業，是名造生本業。

午三、後二句2　未一、徵

**云何無縱逸者不死，縱逸者常死耶？**

未二、釋2　申一、總標列

**謂死有五種。一者、調善死，二者、不調善死，三者、過去死，四者、現在死，五者、未來死。**

　　死有五種等者：清淨解脫死者，名調善死。不清淨不解脫死者，名不調善死。如意地說。（陵本一卷十五頁78）過去死者，謂過去諸行沒，乃至命根滅故死。現在死者，謂現在諸行沒，乃至命根滅故死。如攝事分說。（陵本八十五卷十六頁6465）未來死者，準前應說未來諸行沒，乃至命根沒故死。

申二、別釋句2　酉一、釋第三句

**若善修習此無縱逸補特伽羅，於現在世由調善死而正死時，由過去死已死，於過去世，亦由不調善死；於現在世，不由不調善死而死；於未來世，不由調善死，不由不調善死而死。故名不死。**

酉二、釋第四句

**若有縱逸補特伽羅，於現在世由不調善死而正死時，於過去世，亦由不調善死已死；於現在世，即由不調善死而死；於未來世，亦由不調善死當死。故名常死。**

巳二、略辨義2　午一、標

**復次，今當略辯**[^26]**上所說義。**

午二、釋2　未一、依四諦辨

**謂薄伽梵此中略示，無縱逸者，道諦、滅諦；有縱逸者，集諦、苦諦。**

未二、依二力辨2　申一、標

**又略顯示處非處性、自業作性。**

申二、釋2　酉一、別配

**前半顯示處非處性，後半顯示自業作性。**

酉二、辨義

**又前半顯示師於弟子作所應作，後半顯示諸弟子等自所作義。**

卯三、愛縛2　辰一、舉頌言

　**眾生尋思所鑽搖　猛利貪欲隨觀妙**

**　倍**[^27]**增染愛而流轉　便能自為堅固縛**

辰二、長行釋2　巳一、別釋頌5　午一、尋思之所鑽搖2　未一、徵

**今此頌中，云何尋思之所鑽搖？**

未二、釋

**謂如有一，於先所得、先所受用諸欲境界，不正作意，發生不善依於耽嗜諸惡尋思。**

午二、猛利貪欲2　未一、徵

**云何猛利貪欲？**

未二、釋

**謂如有一，於昔餘生修習貪欲，亦多修習；由是因緣，令此生中，於先所得、先所受用諸欲境界，不**[^28]**正作意，而被貪欲散壞其心。**

午三、隨觀淨妙2　未一、徵

**云何隨觀淨妙？**

未二、釋

**謂如有一，不善護身，不攝諸根，不住正念，遊行聚落，見甚少年可愛美色諸母邑已，便不如理取淨妙相；由此因緣，身心燒惱。**

　　不善護身等者：謂遊行時，不避惡象馬等而與俱行，乃至廣說履諸糞穢，是名不善護身。於不應觀所有眾色，不護根門，起惡尋思，是名不攝諸根。於所應觀所有眾色，不策觀察、起善尋思，是名不住正念。

午四、倍增染愛2　未一、徵

**云何倍增染愛？**

未二、釋3　申一、標

**謂由五種相貌，當知染愛增長。**

申二、徵

**何等為五？**

申三、釋5　酉一、不捨諸欲

**謂如有一，雖於下劣諸欲境界，尚**[^29]**生猛利諸貪欲纏，耽著不捨，何況上妙。**

酉二、邪求攝受

**又以非法多分凶暴積集珍財，不以正法，亦常攝受增上眾具。**

酉三、慳物行惡

**又於輕賤無所用物，尚不欲捨，何況貴重。雖為追求少劣財物，尚行眾多身語意惡，何況多勝。**

酉四、不樂妙行

**又於受持少小妙行，其心尚無趣向愛樂，何況廣大。**

酉五、不樂涅槃

**又於涅槃尚不樂聞，何況欲得。**

午五、堅固縛4　未一、徵

**云何堅固縛？**

未二、標

**謂由三種相，知堅固縛。**

未三、列

**一、堅牢故；二、苦所觸故；三、長時隨逐故。**

未四、釋

**於現法中，由惡行根貪瞋癡故，知縛堅牢；**

　　由惡行根貪瞋癡故等著：貪瞋癡三，名不善根。此為因緣，起諸惡行，名惡行根。難可破壞，故名堅牢。當知此約煩惱名縛。

**於當來世，由生那落迦、傍生、鬼趣，知苦所觸及長時隨逐。**

　　知苦所觸及長時隨逐者：當知此約業縛，名堅固縛。乃至先世所造一切惡不善業，未盡未出故。

巳二、略辨義2　午一、標說

**復次，今當略辯上所說義。**

午二、釋義2　未一、依失壞辨3　申一、標

**謂略顯示依二失壞因，有二種失壞。**

申二、列2　酉一、二失壞因

**何等名為二失壞因？謂不正思惟力及因力。**

酉二、二種失壞

**云何名為二種失壞？謂方求失壞及受用失壞。**

申三、釋4　酉一、不正思惟力

**云何不正思惟力？謂隨念先所受用境界因緣所生不正思惟，或邪分別現前境界因緣所生不正思惟，或邪取相不正思惟，或即於彼若住、若行不正思惟。**

　　云何不正思惟力等者：此中四種不正思惟，如次配前依耽嗜思、隨觀淨妙、倍增染愛應知。隨觀淨妙有二差別，謂不善護身等，及取淨妙相。由是成四不正思惟。言即於彼若住、若行不正思惟者，謂於住時、行時諸所作業，不守正念，不住正知故。

酉二、因力

**云何因力？謂於可愛境界宿習欲貪。**

酉三、方求失壞

**云何方求失壞？謂如有一，成就二種失壞因故，以非正法，或以凶暴，追求積集所有邪財。**

酉四、受用失壞2　戌一、徵

**云何受用失壞？**

戌二、釋2　亥一、別辨所蔽3　天一、貪染

**謂如有一，於先所得順樂、順苦、順非苦樂諸境界中，或**[^30]**有於一生染、生著，廣說乃至不知**[^31]**出離而受用之。**

天二、瞋恚

**或有於一發生憎恚，憎恚所蔽。**

天三、愚癡

**或有於一發生愚癡，愚癡所蔽。**

亥二、總明所縛

**彼由如是貪染所蔽，乃至愚癡之所蔽故，行身語意種種惡行；為貪瞋癡三堅固縛之所纏縛，亦為那落迦、傍生、鬼等諸縛所縛。**

　　云何受用失壞等者：此中略有三種差別。生染、生著等，謂於順樂諸境界中。發生憎恚等，謂於順苦諸境界中。發生愚癡等，謂於順非苦樂諸境界中。

未二、依雜染辨3　申一、標

**又有差別。謂愛結所繫補特伽羅，略有七種雜染，當知皆是貪愛所作。**

申二、列

**謂隨念雜染、不自在雜染、境界雜染、熱惱雜染、善趣相應雜染、惡趣相應雜染、諸見雜染。**

申三、釋7　酉一、隨念雜染

**云何隨念雜染？謂如有一，不正隨念先所受用可愛境界，希望追求，令心散壞。**

　　云何隨念雜染等者：此配釋前依耽嗜思應知。

酉二、不自在雜染

**云何不自在雜染？謂如有一，宿世串習貪欲法故，今世貪欲為性猛利；雖復如理於可愛境隨念作意，而有希望追求貪欲散壞其心。彼由貪欲極猛利故，心不自在。**

　　云何不自在雜染等者：此配釋前猛利貪欲應知。

酉三、境界雜染

**云何境界雜染？謂如有一，遊城邑等，現前會遇容色端嚴可愛境界；由彼境界極端嚴故，隨美妙相心識纏綿，因此發生希望追**[^32]**求種種貪愛。**

　　云何境界雜染等者：此配釋前隨觀淨妙應知。

酉四、熱惱雜染

**云何熱惱雜染？謂如有一，由是三種能長貪愛諸雜染故，令己**[^33]**貪愛展轉增盛；追戀過去已受用境，希求未來當受用境，耽著現在正受用境，乃令身心周遍熱惱。**

　　云何熱惱雜染等者：此配釋前倍增染愛應知。

酉五、善趣相應雜染

**云何善趣相應雜染？謂即由彼貪愛集諦增上力故，行身語意種種妙行，得生善趣，或天、或人；彼於樂受耽著不捨，醉悶而住，專行放逸。**

　　云何善趣相應雜染等者：此配釋前堅固縛中貪縛應知。

酉六、惡趣相應雜染

**云何惡趣相應雜染？謂即由彼貪愛集諦增上力故，行身語意種種惡行，身壞命終墮諸惡趣，生那落迦等；於彼生已，便為種種極重憂苦，惡心、憤心之所擾惱。**

　　云何惡趣相應雜染等者：此配釋前堅固縛中瞋縛應知。

酉七、諸見雜染2　戌一、徵

**云何諸見雜染？**

戌二、釋3　亥一、聞不正法

**謂即由彼貪愛集諦增上力故，會遇惡友，說顛倒法，為令雜染得解脫故。**

亥二、起諸邪見

**彼雖希求雜染解脫，由遇如是倒說法故，不證解脫。於六十二諸見趣中，隨令一種邪見增長；於諸緣起法，愚癡增上故。**

亥三、顯其過患

**彼由如是見結所繫，於五趣等生死大海，不得解脫。**

　　云何諸見雜染等者：此配釋前堅固縛中癡縛應知。

卯四、尸羅清淨2　辰一、舉頌言

　**住法具尸羅　有慚言諦實　能保愛自身　亦令他所愛**

辰二、長行釋2　巳一、別釋頌4　午一、住法

**今此頌中，云何住法？謂於如來所證善說正法毗奈耶中，淨信出家，樂修梵行。**

　　樂修梵行者：此中梵行，謂八聖支道，及與遠離非正梵行習婬欲法。如攝異門分說。（陵本八十三卷三頁6283）

午二、具尸羅

**云何具尸羅？謂如是出家、如是愛樂故，於戒無闕，乃至無雜相續而作、相續而轉，於諸學處能受能學。**

　　於戒無闕等者：戒無虧損，是名無闕。離見執取，是名無雜。無穿無穴，名相續作。若穿穴已，如法還淨，名相續轉。

午三、有慚

**云何有慚？謂慚於可慚，慚於能生惡不善法。謂能順惡戒、冗**[^34]**戒因緣，即不正相、不正尋思，若諸煩惱及隨煩惱。**

　　謂能順惡戒冗戒因緣等者：謂不正相、不正尋思，是即能順惡戒因緣。若諸煩惱及隨煩惱，是即能順冗戒因緣。言冗戒者，謂即犯戒，由不堅守名為冗故。

午四、言諦實

**云何言諦實？謂發露諸惡、不藏諸惡。若有所犯，即於智者同梵行邊，如實自舉，如法對治。**

巳二、略辨義3　午一、標

**復次，今當略辯上所說義。**

午二、釋

**謂薄伽梵於此頌中，略顯四因所攝尸羅清淨。謂能正受故；受已不冗故；遠離冗因故；雖由無知、放逸冗已，即便如法而對治故。**

午三、結

**當知是名此中略義。**

　　略顯四因所攝尸羅清淨等者：此中四因，如次配釋初二句頌所說四義應知。言由無知、放逸冗已等者，謂由無知犯所犯罪，或由放逸犯所犯罪。意顯此所犯罪是不染汙，尚能即便如法對治，何況染犯。義如攝事分說。（陵本九十九卷六頁7418）

卯五、惡業果報2　辰一、舉頌言

　**若見他惡業　能審諦思惟　自身終不為　由彼業能縛**

辰二、長行釋2　巳一、別釋頌2　午一、釋初三句2　未一、初二句2　申一、徵

**今此頌中，云何見他惡業，審諦思惟？**

申二、釋2　酉一、見諸惡業2　戌一、由諦觀法忍2　亥一、標能觀

**謂如有一，或善男子、或善女人，為性聰慧，成就如理諦觀法忍。**

　　成就如理諦觀法忍者：觀察苦、集諦法所得勝解，是名諦觀法忍。六現觀中，此說思現觀應知。

亥二、辨所觀7　天一、於違越2　地一、現見

**見他現行惡行因故，便遭種種挫辱楚撻，又為王人執至王所，廣說如經，乃至斷命。**

地二、思惟

**見已便作如是思惟：觀觀是人，於現法中造作如是惡不善業，即於現法還受如是辛楚果報；乃至止止如是惡不善業，終不應為、終不應作、終不應行、終不應犯。**

　　見已便作如是思惟等者：此中觀者，謂毗鉢舍那行。止者，謂奢摩他行。於所緣境取彼行相，是名為觀。取行相已，復於所緣不取不捨，是名為止。如是數數作意思惟，是故重言觀觀止止。

天二、於邪命2　地一、現見

**即彼又見屠羊、雞、豬，廣說一切不律儀眾。不由如是作業技能活命方術，而乘象馬車乘輦輿；又不因此能致廣大財寶庫藏，令不散失；然為世間之所訶毀。凡在傭俗，尚不以身暫相觸受，而遠避之，況餘賢哲。**

地二、思惟

**見已便作如是思惟，餘如前說。**

　　即彼又見屠羊雞豬等者：此中不律儀眾，如決擇分釋相應知。（陵本五十三卷一頁4210）

天三、於放逸懈怠2　地一、現見

**即彼又見他人巨富，饒大財寶；然由懶惰多住縱逸，經過日夜，淹積歲月，所有珍財僮僕基業，及諸善法，漸漸衰退。**

地二、思惟

**見已便作如是思惟，餘如前說。**

天四、於依身差別2　地一、現見

**即彼又見種種有情身相差別。或有生盲、生聾、生瘂、或瞎、或跛、或癬、或癩、或復短壽、或惡形色、或多疾病、或貧賤家、或少支屬、或弊惡慧、或扇宅迦、或半宅迦、或醜形類，餘即不爾。**

地二、思惟

**見已便作如是思惟：觀觀是人，先作種種惡不善業，今受如是苦惡果報；乃至止止如是惡不善業。餘如前說。**

　　或扇宅迦或半宅迦者：此即男形損害異名。決擇分中別釋其相。（陵本五十三卷十頁4240）

天五、於所作不遂2　地一、現見

**即彼又見他人黠慧，無有懶惰，具足翹勇。所謂能作營農、商賈、行船等業，及能正作言論事業。彼雖具足如是翹勇，所作事業數漸衰損，終無成辦**[^35]**。**

地二、思惟

**見已便作如是思惟，餘如前說。**

天六、於所求不遂2　地一、現見

**即彼又見二人出家，趣於非家，同修梵行。一於衣服、飲食等利有所匱乏，一則不爾。**

地二、思惟

**見已便作如是思惟，餘如前說。**

天七、於國王等2　地一、現見

**即彼又見或有國王，或是王等，大地封疆咸皆克伏，堅著不捨。但為一身一具骸骨，唯為現在少小安樂，身語意門現行無量廣大惡行，損壞多生多身安樂，當受多生多身大苦。**

地二、思惟

**見已便作如是思惟：觀觀是王、或是王等甚為愚弊，唯知保愛一生一身，不知保愛多生多身，唯愛現在少時小樂，不愛當來多時大樂，亦非不受**[^36]**多生重苦；乃至止止如是惡不善業，終不應為、終不應作、終不應行、終不應犯。**

戌二、由獲得天眼2　亥一、現見

**復有或善男子、或善女人，為性聰慧，獲得天眼；用此天眼見諸有情死時、生時，如經廣說，乃至生在大那落迦中。**

亥二、思惟

**見已便作如是思惟：觀觀是人，於現法中，造作如是惡不善業，令**[^37]**受後法辛楚果報；乃至止止如是惡不善業。餘如前說。**

酉二、思惟行相3　戌一、標

**如是或善男子、或善女人，見他所作諸惡業已，由四種行，諦善思惟、諦善觀察。**

戌二、徵

**何等為四？**

戌三、辨4　亥一、現作現受

**一者、觀察或因違越，或邪活命，或放逸懈怠，於現法中造作種種惡不善業，即現法受非愛果報。**

　　或因違越等者：此中違越，配屬前說現行惡行。由此惡行，違越世間，違越毗奈耶故。邪活命者，配屬前說不律儀眾。放逸懈怠者，配屬前說多住縱逸。

亥二、先作現受

**二者、觀察或有有情依身差別，或有所作而不果遂，或有所求而不果遂，皆由先造惡不善業，故現法中各受如是非愛果報。**

　　或有有情依身差別等者：此中有情依身差別，配屬前說種種有情身相差別。所作不遂，配屬前說具足翹勇，事無成辦。所求不遂，配屬前說趣於非家，有所匱乏。

亥三、現作當受

**三者、觀察或有國王、或與王等，因現法中行諸惡業，比**[^38]**知當來定受種種非愛果報。**

亥四、現作生受

**四者、觀察諸有情類死時、生時，因現法中造作種種惡不善業，後法中受非愛果報。**

未二、第三句

**彼由如是如實知故，終不自作。**

午二、釋第四句3　未一、徵

**云何業縛？**

未二、列

**謂樂諸業故，由業重故，於業果報不自在故。**

未三、釋3　申一、樂諸業2　酉一、釋2　戌一、辨相

**樂諸業者，謂如有一，串習惡故，愛樂諸惡。**

戌二、明縛

**由此因緣，於諸善法心不能入。**

酉二、結

**是初業縛。**

申二、由業重2　酉一、釋2　戌一、辨相

**由業重者，謂如有一，於無間業，或有具造，或不具造。**

戌二、明縛

**由此因緣，雖有欣樂於佛所證善說正法毗奈耶中，暫時出家尚不能得，況當能獲沙門果證。**

酉二、結

**如是名為第二業縛。**

申三、於業果報不得自在2　酉一、釋2　戌一、辨相

**於業果報不自在者，謂如有一，由身語意惡行因緣，生諸惡趣。**

戌二、明縛

**生彼處已，不得自在，不能自任長夜受苦；或生邊地，於彼絕無四賢善眾，所謂苾芻，廣說乃至鄔波斯迦。**

酉二、結

**如是名為第三業縛。**

巳二、略辨義3　午一、標

**復次，今當略辯上所說義。**

午二、釋

**謂薄伽梵於此略示，依諸有情惡**[^39]**業果報，如理思惟；及顯如理思惟為先，法隨法**[^40]**行。**

午三、結

**當知是名此中略義。**

**瑜伽師地論科句披尋記卷第十八**

[^1]: 「正」，磧砂作「王」。

[^2]: 「艱」，磧砂作「難」。

[^3]: 「分法」，磧砂作「法分」。

[^4]: 「辯」，大正作「辦」。

[^5]: 「擅」，磧砂作「檀」。下皆同此。

[^6]: 「欲貪」，大正、陵本作「貪欲」。

[^7]: 「汙」，磧砂作「行」。

[^8]: 「二十二頁」，披尋記原作「二十三頁」。

[^9]: 「受想」，大正作「想受」。

[^10]: 「奇妙」，大正作「妙欲」。

[^11]: 「永」，大正作「塵」。

[^12]: 「辯」，大正作「辦」。

[^13]: 「求」，磧砂作「永」。

[^14]: 「勤」，磧砂作「動」。

[^15]: 「委」，磧砂作「安」。

[^16]: 「足」，磧砂作「是」。

[^17]: 「愁憂」，披尋記原作「憂愁」。原文作「愁憂」。

[^18]: 磧砂無「已」字。

[^19]: 「如如」，陵本作「如是」。

[^20]: 「座」，磧砂作「坐」。

[^21]: 「說」，磧砂、大正作「設」。

[^22]: 「攀」，磧砂、大正、陵本作「依」。

[^23]: 磧砂無「離」字。

[^24]: 「反」，磧砂作「及」。

[^25]: 「力」，大正作「身」。

[^26]: 「辯」，大正作「辦」。

[^27]: 「倍」，磧砂作「陪」。

[^28]: 「不」，大正作「雖」。

[^29]: 「尚」，磧砂作「當」。

[^30]: 「或」，磧砂作「惑」。

[^31]: 「知」，磧砂作「如」。

[^32]: 「追」，磧砂作「進」。

[^33]: 「己」，大正、陵本作「已」。

[^34]: 「冗」，大正作「穴」。下皆同此。

[^35]: 「辦」，大正作「辨」。

[^36]: 「受」，磧砂、大正、陵本作「愛」。

[^37]: 「令」，磧砂作「今」。

[^38]: 「比」，磧砂作「皆」。

[^39]: 「惡」，磧砂、大正、陵本作「業」。

[^40]: 「法」，磧砂作「行」。
