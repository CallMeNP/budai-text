# 瑜伽師地論科句披尋記卷第八十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝釋分之下**

癸三、聽3　子一、標

**聽者，謂如是說法者說正法時，應安處他，令住恭敬無倒聽聞。**

子二、徵

**云何安處？**

子三、釋2　丑一、標十種

**謂或由一因，或乃至十。**

丑二、別列相10　寅一、一因2　卯一、總標

**一因者，謂恭敬聽法，現前能證利益安樂故。**

卯二、料簡

**此中或有利益非安樂等四句，如菩薩地法受中已說。**

　　或有利益非安樂等四句者：菩薩地說：或有法受，現在受樂，於當來世受苦異熟；或有法受，現在受苦，於當來世受樂異熟；或有法受，現在受樂，於當來世受樂異熟；或有法受，現在受苦，於當來世受苦異熟。（陵本三十五卷十九頁2890）今指彼義，故作是說。

寅二、二因2　卯一、善建立

**二因者，謂善建立一切法故。善建立者，離諸過故，具大義故。**

卯二、有勝果

**又為說者、聽者所設劬勞有勝果故。若不爾者，能說、能聽徒廢己**[^1]**業，虛設功勞，應無有果。**

寅三、三因2　卯一、舉三事

**三因者，恭敬聽法，能令眾生捨惡趣故，得善趣故，速能引攝涅槃因故。**

卯二、結證得

**如是三事，要由恭敬聽聞方得。**

寅四、四因

**四因者，一、恭敬聽法，能善了達契經等法。二、如是正法，能令眾生捨諸不善，攝受諸善；若善聽者，則能精勤若捨、若受。三、由捨受故，捨離惡因所招後苦。四、由此受捨善惡因故，速證涅槃。**

寅五、五因2　卯一、第一義2　辰一、列

**五因者，謂佛世尊所說正法，有因緣、有出離、有依趣、有勇猛、有神變。**

辰二、指

**如是諸句，如攝異門分當廣分別。**

　　有因緣有出離等者：攝異門分說：佛世尊法，有因緣者，謂有緣起，制立一切所學處故。有出離者，謂有犯已，制立如法還出離故。言有依者，謂由四依，制立超越一切惡戒諸毀犯故。有超越者，制立遠離受用欲樂、自苦行邊，隨順士用令成就故。有神變者，謂由三種所現[^2]神變，為令獲得速疾神通，無間制立正教授故。（陵本八十三卷七頁6295）文別義同，準彼應釋。

卯二、第二義2　辰一、列

**復有五因。謂我當聞所未聞，我當聞已研究，我當除斷疑網，我當棄背諸見，我當以慧通達一切甚深句義。**

辰二、釋

**諸佛世尊說此五種，顯聞思修三所成慧清淨方便。謂初二種顯聞所成慧，次二種顯思所成慧，後一種顯修所成慧。**

寅六、六因

**六因者，一、為欲敬報大師恩德，謂佛世尊為我等故，行於無量難行苦行，求得此法，云何今者而不聽聞。二、觀自義利，謂佛正法有現義利。三、究竟能離一切熱惱。四、善順正儀。五、易可了見。六、諸聰慧者內證所知。**

　　善順正儀等者：謂婆羅門所有戒法，隨何、隨分、隨其差別，開許害等，故是下劣。沙門戒法與此相違，故是勝妙。又婆羅門所攝受法，攝受障道田事、宅事、財貨事等，又復攝受妻子、奴婢、僮僕等類，故是下劣。沙門所有攝受之法，除離苦法，更無所有，故是勝妙。又婆羅門所受用法，受用障道塗飾、香鬘、莊嚴具等，又現受用歌舞、作倡、戲笑等事，又現受用婬欲等法，故是下劣。沙門所有受用之法，受用無罪正聞思修所成智慧，故是勝妙。由是此說善順正儀。又婆羅門所有聞法，義虛劣故，不示他故，文句隱故，是其下劣。沙門聞法與此相違，故是勝妙。由是此說易可了見。義如聞所成慧地決擇中說。（陵本六十四卷三頁5081）

寅七、七因

**七因者，謂我當修集七種正法，我當知法知義，乃至**[^3]**善知補特伽羅尊卑差別。**

　　我當修集七種正法等者：聞所成地說：有七種第一義法涅槃品法，能令正法無退久住。一、聞所成慧；二、思所成慧；三、修所成慧；四、不為惡緣侵損依止；五、正求財法；六、無增上慢；七、於可供養、不可供養補特伽羅，能善揀擇此可供養，此不可供養。（陵本十四卷二十二頁1265）此說七法，如彼應釋。

寅八、八因

**八因者，一、佛法易得，乃至為旃荼羅等而開示故。二、易可修學，行住坐臥皆得修故。三、引發義利，謂能引發增上生果、決定勝果故。四、初善故。五、中善故。六、後善故。七、感現樂果故。八、引後樂果故。**

　　四初善故等者：攝異門分說：初善者，謂聽聞時生歡喜故。中善者，謂修行時無有艱苦，遠離二邊，依中道行故。後善者，謂極究竟離諸垢故，及一切究竟離欲為後邊故。（陵本八十三卷十二頁6312）此應準釋。

寅九、九因

**九因者，謂能解脫九種世間逼迫事故。一、能出生死大牢獄故。二、永斷貪等堅牢縛故。三、棄捨七財貧，建立七財富故。四、超度善行聞正法儉，建立善行聞正法豐故。五、滅無明闇，起智慧明故。六、度四暴流，昇涅槃岸故。七、究竟能療煩惱病故。八、解脫一切貪愛羂故。九、能度無始生死曠野稠林行故。諸牢獄中，生死牢獄最為第一，是故先說。**

　　棄捨七財貧等者：此中七財，謂七聖財。一、信，二、戒，三、慚，四、愧，五、聞，六、捨，七、慧。彼所治法多諸過患，望此名貧。此能治法多諸功德，望彼名富。

寅十、十因

**十因者，一、恭敬聽法得思擇力，由此能受聞法勝利；如法求財，不以非法，深見過患而受用之。二、善知出離。謂喪失財寶，無憂無慼，亦不嗟怨，乃至廣說；眷屬離壞，若遭病苦，不甚悲歎，亦不愁惱，乃至廣說。三、於諸欲中深見過患，及見出離最勝功德，清淨出家，捨離上妙臥具貪著，乃至能證諸妙靜慮。四、恭敬聽法，速順證解廣大甚深、相似甚深諸緣起法，又能引發廣大善根出離歡喜。如世尊說：我聖弟子專心屬耳聽聞正法，能斷五法，能修七法，速疾圓滿。**

　　能斷五法能修七法者：五所治法，是名五法。一、於無常計常顛倒，二者、於苦計樂顛倒，三、於無我計我顛倒，四、規求利養，五、希望壽命。如聞所成地說。（陵本十四卷十六頁1238）又有七法，能於諸諦如實覺了，圓滿解脫。謂毗鉢舍那品有三，一、擇法，二、精進，三、喜。奢摩他品亦有三，一、安，二、三摩地，三、捨。念通二品。亦如聞所成地說。（陵本十四卷二十一頁1258）

**五、諸聖弟子恭敬聽法，所有集法皆成滅法。**

　　所有集法皆成滅法者：煩惱及業，是名集法，集諦攝故。煩惱苦滅，是名滅法，滅諦攝故。

**六、解正法已，遠塵離垢，於諸法中生正法眼。**

　　遠塵離垢等者：攝異門分說：遠塵離垢者，塵謂已生未究竟智，能障現觀有間、無間我慢現轉；垢謂彼品及見斷品所有麤重。今永無故，名遠塵離垢。又復塵者，所謂我慢，及見所斷一切煩惱；垢謂二品所有麤重。於諸法中者，謂於自相、共相所住法中。言法眼者，謂如實現證唯有法慧。（陵本八十三卷十四頁6316）此應準知。

**七、能引攝證預流果最勝資糧，乃至證得阿羅漢果，及能引攝阿羅漢果最勝資糧。八、能引攝獨覺資糧。九、能善引攝無上正等菩提資糧。十、能引一切世出世間靜慮、解脫、等持、等至。**

癸四、讚佛略廣2　子一、標二種

**讚佛略廣者，謂說法師將欲開闡，先當讚佛。讚有二種，一、略，二、廣。**

子二、別顯相2　丑一、略讚佛2　寅一、由五種相2　卯一、標列

**略讚佛者，由五種相應當了知。一者、妙色，二者、寂靜**[^4]**，三者、勝智，四者、正行，五者、威德。**

卯二、隨釋5　辰一、妙色

**妙色者，謂三十二大丈夫相、八十隨好。**

辰二、寂靜

**寂靜**[^5]**者，謂善能密護諸根門等，及能永拔煩惱習氣。**

辰三、勝智

**勝智者，謂於過去、未來、現在世法及非世法無礙無著。**

辰四、正行

**正行者，謂自他利正行圓滿。**

辰五、威德

**威德者，謂諸如來神通遊戲。**

寅二、由六種相

**復有六種略讚如來。謂功德圓滿故、離垢染故、無濁穢故、無與等故、唯利有情以為業故、於此業用有堪能故。此廣分別，如攝決擇分。**

　　此廣分別如攝決擇分者：攝決擇分：大菩提自性，有四種相。一、生轉所依相，即此功德圓滿。二、不生轉所依相，即離垢染。三、善觀察所知果相。四、法界清淨相，即無濁穢。又說大菩提功能，謂壽自在等，即無與等。又說大菩提方便，即此唯利有情為業，及有堪能。如彼廣分別應知。（陵本七十四卷九頁5699）

丑二、廣讚佛14　寅一、無邊名稱等

**廣讚佛者，謂佛世尊無邊名稱，德無量故；能施光明，發智明故；能除黑闇，永滅一切無智闇故；成就明眼，具三眼故；**

　　具三眼故者：聞所成地說：又由三分照了一切所知境界增上力故，建立三眼。一者、肉眼，能照顯露無有障礙有見諸色；二者、天眼，能照顯露、不顯露、有障、無障有見諸色；三者、慧眼，照一切種若色非色所有諸法。（陵本十四卷五頁1193）此應準知。

**見勝義諦，了知無等諸聖諦故；成就禁戒，戒圓滿故、戒耆宿故。**

寅二、兩足中尊等

**如是兩足中尊、諸調御中最勝最上、沙門眾中最為殊美、是諸世間難得珍寶。**

寅三、為哀愍者等

**如是為哀愍者、為大悲者、樂為義者、求利益者、常悲愍者。**

寅四、為眼為智等

**如是為眼、為智、為義、為法，於明了義能善決定，凡有所作皆依於義。**

　　為眼為智等者：此中諸相，如攝異門分釋應知。（陵本八十四卷六頁6368）

寅五、是知中道者等

**如是能證一切所未證義，由先證聖八支道故，自然證故；善能制立所未曾立，勝梵行故；是知中道者、是證道者、是示道者、是說道者、是引道**[^6]**者。**

寅六、是人中師子等

**如是是人中師子，離怖畏故；是人中牛王，御大眾故；是人中持御，眾上首故；是人中龍王，無誤失故；是人中良馬，心善調故；是人中最勝，家族姓等映眾人故；**

　　家族姓等者：此中等言，等取妙色，謂三十二大丈夫相、八十隨好，如前略讚應知。

**是人中最上，戒、正行、勝智**[^7]**、威德等映眾人故；是人中蓮華，世間八法所不染故。**

　　戒正行勝智等者：前略讚中，說有寂靜，此名為戒。餘如前說。等言，等取功德圓滿等，皆如前釋應知。

寅七、是無等者等

**如是是無等者，無與等故；無等等者，等去來今無等者故；是最第一，於諸有情為最上故；是大仙王，戒耆宿故，長時積集勝梵行故，證古大仙所證道故；是最勝者，於諸外道煩惱等魔能得勝故；是大牟尼，無有一切掉慢等故，**

　　無有一切掉慢等故者：此中等言，等取無明應知。

**與三寂靜具相應故；**

　　三寂靜者：謂身語意三寂靜業。

**不可引奪，一切生等及諸異論不引奪故；善沐浴者，永離一切諸惡法故；到彼岸者，超度一切薩迦耶故。**

寅八、如來應正等覺等

**如是如來應正等覺，乃至廣說是薄伽梵。**

　　如來應正等覺等者：如菩薩地菩提品一一別釋應知。（陵本三十八卷三頁3105）

寅九、是善調者等

**如是白法圓滿，一切智者、一切法主無忘失法，於諸有情堅固最勝一切苦樂不擾其心。是善調者，密護根門善圓滿故；是寂靜者，受持尸羅善圓滿故；是安隱者，已入決定地故；**

　　已入決定地故者：菩薩地說：無加行無功用無相住，名決定地。（陵本四十九卷一頁3910）於此地中，由於無相得無功用，不為現行煩惱所動，齊此說言是安隱者。

**般涅槃者，已證菩提故；拔毒箭者，拔愛箭故；調未調者、靜未靜者，已如前說；安慰一切不安隱者，善能安立諸異生等，令證預流、一來果故；寂滅一切未寂滅者，善能建立住初二果，令證不還及阿羅漢果故；無杻械者、出火坑者、度深塹者、制諸求者、無傾動者、摧慢幢者、大常住者。**

寅十、是阿羅漢諸漏永盡等

**如是是阿羅漢，諸漏永盡，如前廣說乃至盡諸有結。**

　　如前廣說等者：如前聲聞地說：成阿羅漢，諸漏已盡，所作已辦，無復所作，證得自義，盡諸有結。（陵本三十四卷二十四頁2808）是名廣說應知。

寅十一、永斷五支等

**如是永斷五支，成就六支，廣說乃至純善積集最上丈夫。**

　　永斷五支成就六支等者：聲聞地說：已斷五支，成就六支。一向守護四所依止。最極遠離，獨一諦實，棄捨希求，無濁思惟，身行[^8]猗息。心善解脫，慧善解脫。獨一無侶，正行已立，名已親近無上丈夫。（陵本三十四卷二十五頁2810）此中廣說，如彼應知，前文已釋，不復重述。

寅十二、善知法者等

**如是善知法者，乃至善知補特伽羅有尊卑者。**

寅十三、是大沙門等2　卯一、列差別

**如是是大沙門、大婆羅門、離垢、無垢、良醫、商主、是勝觀者、是世間依、是眾生尊。**

卯二、隨難釋3　辰一、離垢

**此中離垢者，煩惱障斷故。**

辰二、無垢

**無垢者，所知障斷故。又永拔習氣，故名無垢。**

辰三、勝觀

**日夜六反觀察世間，故名勝觀。**

寅十四、是一切種善清淨者等2　卯一、列差別

**如是是一切種善清淨者，大丈夫相及隨形好莊嚴身者，具足十力為大力者，具四無畏無所畏者，是大悲者，於三念住善住念者，成就三種不護法者，無忘失法、永害一切煩惱習氣、具一切種微妙智者。**

卯二、釋大悲2　辰一、長時積集

**此中大悲者，長時積集故，謂經三大劫阿僧企耶，方乃證得。**

辰二、遍一切轉

**又復依緣一切有情故，緣一切種苦為境界故，**

　　緣一切種苦為境界者：菩薩地說：菩薩於有情界觀見一百一十種苦。（陵本四十四卷十頁3575）名一切種苦應知。

**於諸眾生一切損惱、變異、利養得無轉故，**

　　於諸眾生一切損惱等者：謂諸如來常住大悲，不因眾生一切損惱、變異、利養有退轉故。

**於諸有情平等轉故。**

壬二、總結略義2　癸一、明漸次

**復次，此中諸說法師，應於如是安立釋經法相。先當尋求若文若義，次復為他轉五種釋，如先所說解釋道理宣說正法。又應如是安立自身，於先所說說法者相，謂善法義等十種圓滿。如是自安立已，應起如是品類言說，謂處五大眾，以如前所說可喜樂等八種言詞為眾說法。又安處他，令住恭敬無倒聽聞。又應先讚大師功德。若有具足如是五分說正法者，當知猶如五分音樂，能令自他生大喜樂，又能引發自他利益。**

癸二、顯勝利

**若能如是善修學已，當知具足五種勝利。一、於佛言義解了不難；二、能善圓滿說諸法相；三、能善起發自他相續廣大歡喜；四、能引善出離，乃至天上、人中稱譽遍滿；五、能生起無量功德。**

辛三、例釋契經2　壬一、體攝3　癸一、標舉經說

**復次，如經中說住學勝利，當知此經文義為體。**

癸二、隨釋文義2　子一、文2　丑一、舉初句2　寅一、引經言

**文者，謂此經言：汝等苾芻應當安住修學勝利。**

寅二、明所攝2　卯一、別列4　辰一、攝名等

**此中有十二字、四名、一句，如是則攝名句字身。**

　　有十二字四名一句者：謂如經言，苾芻、若住、若學及與勝利，是謂四名。如下釋義應知。餘文易了。

辰二、攝行相

**此中言說是學處相，則攝行相。**

辰三、攝機請

**如來言說本為苾芻請問，則攝機請。**

辰四、攝於語

**如來所說言音，則攝於語。**

卯二、總結

**是故此經一句，具攝六文。**

丑二、例餘句

**如是慧為上首等諸句中，皆隨相應知。**

子二、義7　丑一、地義攝3　寅一、標說

**義者，謂地義中，但說聲聞地，或具五地。**

寅二、別配

**經言學勝利者，是資糧地。慧為上首者，是加行地。解脫堅固、念為增上者，是見地、修地、究竟地。**

寅三、總結

**是名地義。**

丑二、相義攝2　寅一、配

**於相義中，學勝利者，是戒自相。慧為上首者，具二種相；謂於慧自相、所依、助伴等中，唯慧自體是慧自相，慧之所依、助伴、所緣名為共相。解脫堅固者，謂永離一切煩惱麤重，是解脫自相。念為增上者，是念自相。**

寅二、結

**是名相義。**

丑三、作意等義攝2　寅一、舉作意2　卯一、簡不攝

**作意義中，學勝利者，非諸作意，唯顯作意建立處所。**

卯二、別配攝

**慧為上首者，應知了相、勝解作意。解脫堅固者，顯示遠離、攝樂、方便究竟、方便究竟果作意。念為增上者，當知此顯觀察作意。是名作意義。**

寅二、例智等

**由此道理，於智等中應隨建立。**

　　於智等中應隨建立者：謂於十智、六識、九種遍知、三解脫門種種差別中，當廣分別，隨應建立故。

丑四、依處義攝2　寅一、辨3　卯一、事依處攝2　辰一、標清淨行

**依處義中，依於涅槃學處所攝清淨行，隨其所應起教導等，所謂教導乃至慶喜。**

辰二、通善等行

**當知此中，亦通有善等行，隨其最勝，但說清淨行。**

　　亦通有善等行者：此中等言，等取非苦行、順進分行應知。

卯二、補特伽羅依處攝2　辰一、出家補特伽羅

**出家補特伽羅，是補特伽羅依處。**

辰二、軟根等一切補特伽羅

**又依軟根等一切補特伽羅，應當慶喜。**

卯三、時依處攝2　辰一、應慶喜

**又於過去、現在時應當慶喜，已證得故、正證得故。**

辰二、應示現等

**於現在時，起於示現；於未來時，起於教導及讚勵。**

寅二、結

**是名依處義。**

丑五、勝利過患義攝2　寅一、勝利

**勝利義中，謂修三學速得圓滿，是勝利義。**

寅二、過患

**過患義中，謂出家者不應行於異行，不應儲餘**[^9]**財物。**

丑六、所治能治義攝2　寅一、第一義

**所治義中，謂犯尸羅、無智、煩惱及忘失念。當知護尸羅等，即是能治義。**

寅二、第二義

**又一切雜染行皆是所治，三學等行皆是能治。**

丑七、略廣義攝

**於略義中，謂住學勝利，乃至念為增上；此略舉宗，名為略義。當知即分別此，名為廣義。是名略廣義。**

癸三、結無過增

**除此更無若過若增。**

壬二、釋攝5　癸一、法

**復次，於解釋中，法者，謂於十二分教，當知此是契經所攝。又是記別，由了義故。**

癸二、等起2　子一、釋2　丑一、標當說

**等起者，謂應當說依止處所。**

丑二、釋所為2　寅一、總明悲愍2　卯一、顯自智力

**為欲自顯遍行智力故，發起此經。**

　　為欲自顯遍行智力者：謂十力中遍趣行力應知。

卯二、顯利益他

**又為顯示精勤修習清淨行者，及為顯示重財利者，令信解彼所化有情，依住學勝利等精進修習，速得圓滿三學勝利。**

寅二、別辨其事2　卯一、令離欲等3　辰一、標苾芻體

**又為顯示四種苾芻體故。**

辰二、別辨四種3　巳一、配學勝利

**此中經言學勝利者，為令遠離種姓形相苾芻體故，及令遠離詐現軌則密護威儀苾芻體故。**

　　遠離種姓形相苾芻體故者：若生婆羅門家，是名種姓苾芻。剃除鬚髮，捨俗形好，著壞色衣，是名形相苾芻。

巳二、配慧為上首

**慧為上首者，為令遠離計著虛妄聲譽稱讚苾芻體故。**

巳三、配解脫堅固等

**解脫堅固、念為增上者，勸令修習真實正行苾芻體故。**

辰三、隨釋後二

**所以者何？若有愛樂聲譽等者，雖自勉勵聽受正法，慧不增長。若有遠離前所說過，便於真實正行攝受正解脫中，堪任勸導。**

卯二、讚勵所攝2　辰一、總標

**又為於下劣生喜足者，勸令漸漸修學增進。**

辰二、別辨

**為樂追求隨順世間文章呪術，於戒慢緩者，說學勝利；為守尸羅捨多聞者，說慧為上首；為唯於聞思生喜足者，說解脫堅固；為於戒慧解脫起增上慢者，說念為增上。**

子二、結

**如是等類，皆名等起。**

癸三、義2　子一、總義攝3　丑一、標經說

**義者，謂總義中，當知此經宣說正行及正行果。**

丑二、顯彼義2　寅一、正行攝

**如是戒等三學，當知是名學之邊際。又言如是住者，此顯正方便，四種瑜伽所攝。**

寅二、正行果攝

**又言如是住三學者，此顯正行果。**

丑三、隨難釋

**此中信欲為先，攝受尸羅、聽受、精進、慧等方便。**

　　此中信欲為先等者：四瑜伽中，初由信故，於應得義深生信解，信應得已，於諸善法生起樂欲，是名信欲為先。由樂欲故，攝受精進及與方便。精進有二，謂於安住尸羅，及於聽受如來正法。方便有二，謂慧及定，此是三摩地及煩惱斷之引因故。

子二、別義攝2　丑一、住學勝利4　寅一、學4　卯一、分別差別名

**於別義中，所言學者，是勤精進如聖教行，若習、若修名之差別。**

卯二、分別自體相

**清淨身語正命現行，是學自性。**

卯三、訓釋言詞2　辰一、釋得名

**由此正行，尸羅、忍辱等修顯發，故名為學。**

　　由此正行等者：此說正行，謂即清淨身語正命現行。當知此由尸羅及與忍辱等遍修習之所顯發，是故說彼正行名之為學。

**又為寂靜**[^10]**及為清涼進習除滅，故名為學。**

　　進習除滅者：進習，謂於未生、已生一切善法。除滅，謂於未生、已生惡不善法。

辰二、指方便

**如是等類訓釋名言，又應如前說相故、自性故、業故、法故，及因果故。**

　　又應如前說相故等者：前說：訓釋言詞，復由五種方便。一、由相故；二、由自性故；三、由業故；四、由法故；五、由因果故。（陵本八十一卷十三頁6206）今指彼義，故說如前。

卯四、義門差別2　辰一、舉學勝利5　巳一、自性差別

**義門差別中，自性差別者，謂學勝利是所顯示七品尸羅，或過二**[^11]**百五十學處。**

　　七品尸羅者：謂即七眾別解脫律儀應知。

巳二、界差別

**界差別者，謂欲行中有別解脫律儀，色無色行中有靜慮律儀，無漏律儀非界所繫。**

巳三、時差別

**時差別者，謂學勝利過去已學，未來當學，現在正學。此學勝利，當知於去來今平等無異。**

巳四、位差別2　午一、辨5　未一、約三類辨

**位差別者，謂已入正法補特伽羅諸學勝利，未成熟者是下位，正成熟者是中位，已成熟者是上位。**

未二、約三受辨

**若心不喜樂勉勵修行諸梵行者，此學勝利是苦位；若心喜樂不自勉勵修梵行者，此學勝利是樂位；若於梵行非喜樂非不喜樂者，此學勝利是不苦不樂位。**

未三、約三性辨

**又學勝利皆是善位，非不善位、非無記位。**

未四、約三慧辨

**若聽受者是名聞位，若思惟者是名思位，若修習者是名修位。**

未五、約三學辨

**若未證得增上心、慧，唯是增上戒位；若證得者，亦是增上心、慧二位。**

午二、結

**如是等類，是位差別。**

巳五、補特伽羅差別2　午一、辨5　未一、標出家

**補特伽羅差別者，此中意說出家補特伽羅。**

未二、辨根行

**或是鈍根、或是利根、或貪等行、或等分行、或薄塵行。**

未三、簡餘乘2　申一、標

**唯是聲聞，非諸獨覺、非諸菩薩。**

申二、釋

**由彼獨覺別覺悟故，菩薩解脫為堅固故，不說共住修學勝利。**

未四、簡無姓等

**又復此中，唯說般涅槃為法者、已入正法者、無有障礙者、亦具縛者、不具縛者，非無縛者。**

未五、簡天趣

**唯人，非天。**

午二、結

**如是等類，名補特伽羅差別。**

辰二、例餘三句

**如於學勝利，如是於慧為上首性、於解脫堅固性、於念為增上性，隨其所應，當知皆有五種差別。**

　　當知皆有五種差別者：義門差別中，自性差別、界差別、時差別、位差別、補特伽羅差別，是名五種差別。如於學勝利已廣分別，於餘一切隨應當知。

寅二、勝利4　卯一、分別差別名

**此中勝利者，是功德、增進、圓滿名之差別。**

卯二、分別自體相

**如說當觀十種勝利，是其自性。**

卯三、訓釋言詞

**此法能有饒益，應可稱讚，故名勝利。又復此法隨生有情定應隨逐，故名勝利。又復此法稱讚所隨，故名勝利。**

卯四、義門差別

**門差別者，當知十種差別，謂能攝受於僧，令僧精懇，乃至廣說。**

　　謂能攝受於僧等者：如來觀見十種勝利，說能攝受於僧。十句差別，如下釋義應知。

寅三、苾芻4　卯一、分別差別名

**此中苾芻者，是沙門、捨離家法趣非家等名之差別。**

卯二、分別自體相

**具足別解脫律儀眾同分，是其自性。**

卯三、訓釋言詞

**於其形色勤精進故，怖畏惡趣自防守故，攝無損故，名為苾芻。**

　　攝無損故者：謂能遠離煩惱及業過患，不為自、他、俱害，及生現法、後法、俱法罪故。

卯四、義門差別

**門差別者，謂剎帝利等差別故，上族下族差別故，少中老年差別故，當知是門差別。**

寅四、住4　卯一、分別差別名

**此中住者，是俯就於時精勤修習名之差別。**

卯二、分別自體相

**此住自性，離所說學，無有別法。**

卯三、訓釋言詞

**種種威儀攝受時分，故名為住，此是訓詞。**

卯四、義門差別

**門差別者，謂威儀差別故，朝中後分差別故，日夜差別故，當知是名住門差別。**

丑二、慧解脫等3　寅一、慧4　卯一、分別差別名

**此中慧者，是智、見、明、現觀等名之差別。**

　　智見明現觀等者：若智、若見、若明，及與現觀，皆是慧差別名。慧亦名忍，故置等言。

卯二、分別自體相

**簡擇法相心所有法，為其自性。**

卯三、訓釋言詞

**訓詞者，簡擇性故，治無智故，名之為慧。又各品別能了知故，名之為慧。又能顯了諸聰慧者是聰慧性，故名為慧。**

卯四、義門差別

**門差別者，隨其所應，如前安立。**

寅二、解脫4　卯一、分別差別名

**此中解脫者，是永斷、離繫、清淨、滅盡、離欲等名之差別。**

　　滅盡離欲等者：於滅界中，有餘依滅，是名為滅。於斷界中，一切隨順有漏法上所有貪愛皆遠離故，是名為盡；於無欲界所有欲貪皆遠離故，是名離欲。又有餘依、無餘依涅槃，亦是解脫異名，故置等言。

卯二、分別自體相

**自性者，謂麤重永害，煩惱永斷。**

卯三、訓釋言詞

**訓詞者，謂能脫種種貪等繫縛，故名解脫。又復世尊，為種種牟尼說此以為牟尼體性，故名解脫。**

　　種種牟尼者：三默然業，謂身默然、語默然、意默然，是名種種牟尼應知。

卯四、義門差別2　辰一、列七種

**門差別者，謂待時解脫、不動解脫、見所斷解脫、修所斷解脫、欲行解脫、色行解脫、無色行解脫。**

辰二、指五相

**如是等類義門差別，如前應知。**

寅三、念4　卯一、分別差別名

**此中念者，是不忘失、心明記憶名之差別。**

卯二、分別自體相

**自性者，是心所有法。**

卯三、訓釋言詞

**訓詞者，追憶諸法，故名為念。又隨所經事，隨其作意，由此能令明了記憶，故名為念。**

卯四、義門差別2　辰一、舉種種

**門差別者，謂佛隨念、法隨念等，乃至廣說六種隨念。如是如念住差別，當知廣說差別。**

　　如是如念住差別等者：謂如四種念住差別，如是廣說於身住念、於受住念、於心住念、於法住念，種種差別當知。

辰二、指五相

**又復如前，隨其所應，當知差別。**

　　又復如前等者：謂如前說，義門差別復有五相，如是一一隨應當知。

癸四、釋難4　子一、釋未了義難4　丑一、住學勝利

**復次，於釋難中，問：住學勝利者，義何謂耶？答：此增語顯示，於增上戒學見勝功德住。**

丑二、慧為上首

**問：慧為上首者，義何謂耶？答：此增語顯示，於諸根中慧根第一。**

丑三、解脫堅固

**問：解脫堅固者，義何謂耶？答：此增語顯示，見、修所斷煩惱永斷。**

丑四、念為增上

**問：念為增上者，義何謂耶？答：此增語顯示，於少下劣不生喜足。**

子二、釋異說相違難2　丑一、次第相違2　寅一、問

**問：於餘經中，三學次第世尊異說。何故此中，增上戒後說增上慧，非增上心？**

寅二、答2　卯一、略顯義

**答：此中顯示住學勝利。由此言說，顯聞等所成慧，攝受無悔等；由此漸次得三摩地，即是顯示增上心學。**

卯二、舉說成

**如世尊說：於是五根，最能攝受所攝受者，所謂慧根。由諸苾芻成就慧根，乃至能修定根；如是乃至成就定根，當知皆是慧根之力。今此經中，世尊顯示慧根是三摩地引因，及煩惱斷引因，增上心學與增上慧學俱時而說。**

丑二、具闕相違

**問：餘經中說三學修習，進趣圓滿。何故不說增上心學修習圓滿耶？答：如前所說，當知此中道理亦爾。**

　　餘經中說三學修習等者：此中問意，謂餘經中，說由三學修習，進趣圓滿。今此經中，何故不說增上心學？答：如前說，世尊顯示慧根是三摩地及煩惱斷引因，增上心學與增上慧學俱時而說。此中道理，當知亦爾。

子三、釋道理相違難2　丑一、說住勝利2　寅一、問

**問：何故此中但說住學勝利，不說住慧勝利、住解脫勝利等？**

寅二、答2　卯一、顯因果相應

**答：於下劣中勸取勝利，當知亦令所化有情，於勝妙中攝受勝利。**

卯二、顯易可悟入

**又攝受於僧、令僧精懇等十種勝利，分明易了，易可悟入，是故但說住學勝利。**

丑二、說住上首2　寅一、問

**問：夫解脫者，於諸法中最為殊勝。何因緣故，但說住慧上首，不說住解脫上首？**

寅二、答2　卯一、顯因果相應

**答：於下劣中勸取上首性，當知亦令所化有情，於勝妙中攝受上首性。**

卯二、顯不共功德

**又於解脫，顯示不共差別功德故。何等名為不共差別功德？謂於無常無上慧邊，解脫常故，最為堅固。**

子四、釋不定顯示難2　丑一、明總攝2　寅一、問答初句2　卯一、總問答

**問：何等名為住學勝利？答：如所施設諸學處中，觀十勝利，常守尸羅，堅守尸羅，常作常轉，如是名為住學勝利。**

卯二、別問答2　辰一、問

**問：攝受於僧等諸句有何義耶？**

辰二、答2　巳一、十種勝利2　午一、別辨10　未一、攝受於僧

**答：攝受於僧者，是總句。**

未二、令僧精懇

**令僧精懇者，令離受用欲樂邊故。**

未三、令僧安樂

**令僧安樂者，令離受用自苦邊故。**

未四、未信令信

**未淨信者令生**[^12]**淨信者**[^13]**，未入正法者令入正法故。**

未五、已信令增

**已淨信者令增長者**[^14]**，已入正法者令成熟故。**

未六、難調令調

**難調伏者令調伏者**[^15]**，犯尸羅者善驅擯故。**

未七、令慚愧者得安樂住

**令慚愧者安樂住者，淨持戒者令無悔故。**

未八、防現法漏

**防現法漏者，隨順摧伏煩惱纏故。**

未九、害後法漏

**害後法漏者，止息邪願修梵行故，隨順永斷惑隨眠故。**

未十、為令多人梵行久住等

**為令多人梵行久住，轉得增廣，乃至為諸天人正善開示者，為令聖教長時相續無斷絕故。**

午二、略攝3　未一、標開合

**如是十種勝利略攝為三，即此三種廣開為十。**

未二、徵三種

**何等為三？**

未三、別列釋2　申一、列

**一者、令僧無染汙住，二者、令僧得安樂住，三者、令佛聖教長時隨轉。**

申二、釋2　酉一、初九句2　戌一、標七隨護

**此中由七種隨護，顯示無染汙住及安樂住。**

戌二、別列七種

**七種隨護者，一、敬養隨護，二、自苦行隨護，三、資財乏少隨護，四、展轉相觸隨護，五、心追變隨護，六、煩惱纏隨護，七、邪願隨護。**

酉二、後一句

**最後一句，顯示聖教長時隨轉。**

　　七種隨護等者：於七種中，敬養隨護，配屬初二句勝利。自苦行隨護，配屬第三句勝利。資財乏少隨護，配屬第四、第五句勝利。展轉相觸隨護，配屬第六句勝利。心追變隨護，配屬第七句勝利。煩惱纏隨護，配屬第八句勝利。邪願隨護，配屬第九句勝利。

巳二、常守尸羅等5　午一、常守尸羅

**云何常守尸羅？謂不棄捨學處故。**

午二、堅守尸羅

**云何堅守尸羅？謂不毀犯學處故。**

午三、常作

**云何常作？謂於學處無穿穴故。**

午四、常轉

**云何常轉？謂穿穴已，復還淨故。**

午五、受學學處

**云何受學學處？謂具隨學諸學處故。**

寅二、兼釋餘句3　卯一、慧為上首句

**如是行者常守尸羅、堅守尸羅、聞正法已，獨居靜處，繫念思惟、籌量、觀察，為欲趣求增上心慧。**

卯二、解脫堅固句

**依聞思修所生妙慧，能證解脫，此解脫性無退法故，說名堅固，是出世間聖智果故。**

卯三、念為增上句3　辰一、明正念

**又此行者，由正念力審自觀察：我尸羅蘊為圓滿不？我於諸法為有正慧善通達不？我於解脫為善證不？**

辰二、顯增上

**如是依止正念力持，具學勝利，發上首慧，證堅解脫。**

辰三、辨種類

**又此正念略有三種，謂或因說法故，或依教授故，或由觀察應作、不應作故。**

丑二、明說依4　寅一、戒攝

**問：世尊說戒有無量種，謂事善戒、苾芻戒、近住戒、靜慮戒、等持戒、聖所愛戒。如是等戒，今依何說住學勝利？答：依苾芻戒，由最勝故。**

寅二、慧攝

**問：世尊說慧亦有多種，謂聞所成慧、思所成慧、修所成慧。依何慧說住慧上首？答：具依三慧。**

寅三、解脫攝

**問：世尊說解脫亦有多種，謂世間解脫、出世間解脫、有學解脫、無學解脫、可動解脫、不可動解脫。如是等類，今依何說住解脫堅固？答：依出世間不動解脫。**

寅四、念攝

**問：世尊說念亦無量種，謂於身住念，於受住念，於心住念，於法住念，於久所作、所說隨念，於所受誦諸法隨念，教授隨念，應作、不應作隨念，佛隨念等所有諸念。今於此中，依何念說念為增上？答：就勝為言，依應作、不應作觀察隨念。**

癸五、次第3　子一、圓滿次第3　丑一、標所應

**復次，於次第中，先應安住苾芻尸羅，次應聽受如來正法，次應如理作意思惟。**

丑二、釋所由

**如是行者，由淨持戒，無有憂悔；由無悔等，漸次生定。由正方便所攝智慧，如理作意正思惟故，增上心學速得成滿。**

丑三、結得名

**如是名為圓滿次第，前前後後漸圓滿故。**

子二、能成次第2　丑一、第一義

**能成次第者，謂由住學勝利，能成慧為上首；由慧為上首，能成解脫堅固。云何能得住學勝利，乃至能成解脫堅固？謂由念為增上。如是名為能成次第。**

丑二、第二義

**又如是住修習三學，速得圓滿，此亦名為能成次第。**

子三、解釋次第3　丑一、略釋3　寅一、能說相3　卯一、能教誡

**解釋次第者，謂能善教誡聲聞弟子，一切應作、不應作事，故名大師。**

卯二、能化導

**又能化導無量眾生，令苦寂滅，故名大師。**

卯三、能摧滅

**又為摧滅邪穢外道，出現世間，故名大師。**

寅二、所為相2　卯一、標義

**從他聽聞正法音聲，又能令他聞正法聲，故曰聲聞。**

卯二、釋難

**問：何因緣故，唯為聲聞說住學勝利等？答：由聲聞眾是佛世尊隨順修學真實子故。**

寅三、所說相2　卯一、法

**此中法者，當知宣說名句文身。**

卯二、學處

**學處者，謂所宣說五毀犯聚。**

　　五毀犯聚者：攝事分說：應知略有五種罪聚攝一切罪。何等為五？一者、他勝罪聚，二者、眾餘罪聚，三者、隕墜罪聚，四者、別悔[^16]罪聚，五者、惡作罪聚。（陵本九十九卷二頁7409）此應準知。

丑二、廣辨2　寅一、約大師辨4　卯一、大悲普覆2　辰一、別釋

**具憐愍者，謂於長夜諸有情所，恆住慈等諸無量故。具大悲者，謂能拔濟無量眾生多苦法故。樂義利者，能與眾生多樂法故。求利益者，能與眾生無量品類妙善法故。恆悲愍者，能拔眾生無量諸惡不善法故。為令多人梵行久住者，依剎帝利等族姓說。轉增廣者，即依如是有情種類後後增廣說。乃至為諸天人者，謂即依彼有勢力說。**

　　謂即依彼有勢力說者：攝異門分說：此中唯說天及人者，彼有勢力能了其義修正行故。（陵本八十三卷十八頁6330）此應準釋。

辰二、結顯

**此中顯示世尊大悲普覆一切，非唯一分。**

卯二、正善說法5　辰一、正善開示

**正善開示者，謂如其所有性故，及盡其所有性故。**

辰二、宣說正法

**宣說正法者，謂十二分教，聽受、研尋、任持、讀誦、處靜思惟如是正法。**

辰三、令利益

**如是能令汝利益者，依增上戒說。**

辰四、令安樂

**如是能令汝安樂者，謂不依止弊苦、艱難、不自在行。**

辰五、令利益安樂3　巳一、由心學慧學

**如是能令汝利益安樂者，謂離欲者增上心行、增上慧行。此行善故，名為利益；能饒益故，名為安樂。**

巳二、由戒學

**復次，若於是處，世尊讚美杜多功德，是名利益；若於是處，世尊聽受百味飲食、百千衣服，是名安樂。**

巳三、由三學

**若處世尊制立三學，如是名為利益安樂。**

卯三、慧善觀察2　辰一、標所觀察

**又說如來於諸法中以彼彼慧善觀察者，若為利益、若為安樂、若為利益安樂，依增上戒學、增上心學、增上慧學說。**

辰二、釋善因緣

**當知此中，有二因緣，名善觀察。一者、長夜串習遍了知故；二者、無倒正覺悟故。**

卯四、善證解脫2　辰一、標證得

**於彼彼解脫善證得者，依增上心、增上慧說。**

辰二、釋因緣

**由二因緣，名善證得。一者、到究竟故；二者、不還法故，無退法故。**

寅二、約聲聞辨3　卯一、不具尸羅蘊

**我尸羅蘊不圓滿者，謂或於尸羅修習一分，或不依止如是尸羅圓滿修習諸定地戒。**

卯二、不善觀諸法

**我於諸法不善觀察者，由二種相，如前應知。**

　　由二種相如前應知者：謂如前說：有[^17]二因緣，名善觀察。翻彼應知。

卯三、不善證解脫

**我於解脫不善證得者，由二種證，如前應知。**

　　由二種證如前應知者：謂如前說：由二因緣，名善證得。翻彼應知。

丑三、結說

**我所應說如是已說者，謂總結前略所標舉及廣分別。**

庚二、由六相2　辛一、出種類3　壬一、標

**復次，由六種相，應當解釋一切契經。**

壬二、列

**一者、遍知事故；二者、捨離惡行，及諸煩惱、隨煩惱故；三者、受學善行故；四者、由如病等行智遍知通達故；五者、由彼果故；六者、由自及他領受彼果故。**

壬三、結

**由此六相，及由如前所建立相，應善解釋一切經典。**

辛二、隨難釋3　壬一、事

**此中事者，謂蘊、界、處、緣起、念住及正斷等。**

壬二、彼果

**彼果者，謂厭患、離欲、解脫及遍解脫。**

　　厭患離欲等者：當知此說智果漸次。謂由智增上力，於諸行中起厭；由習厭故，得離欲；由習離欲故，得解脫及遍解脫。如攝事分別釋應知。（陵本八十五卷十一頁6451）

壬三、自他領受彼果

**自他領受彼果者，謂我生已盡。**

丁三、總結攝

**如是等類，名攝釋分。**

**瑜伽師地論科句披尋記卷第八十二**

[^1]: 「己」，陵本作「已」。

[^2]: 「現」，鉛版等披尋記作「見」，韓清淨手稿原作「現」。卷八十三原文作「現」。

[^3]: 「至」，大正、陵本作「欲」。

[^4]: 「寂靜」，大正、陵本作「靜寂」。

[^5]: 「寂靜」，大正、陵本作「靜寂」。

[^6]: 「道」，大正作「導」。

[^7]: 「勝智」，大正、陵本作「智勝」。

[^8]: 「行」，披尋記原作「心」。卷三十四原文作「行」。

[^9]: 「餘」，鉛版等披尋記作「於」。韓清淨手稿無誤。

[^10]: 「寂靜」，大正、陵本作「靜寂」。

[^11]: 「二」，大正作「一」。

[^12]: 大正、陵本無「生」字。

[^13]: 「者」，陵本作「者故」。

[^14]: 「者」，陵本作「故」。

[^15]: 「者」，陵本作「故」。

[^16]: 「悔」，鉛版等披尋記作「毀」，韓清淨手稿無誤。卷九十九原文作「悔」。

[^17]: 「有」，披尋記原作「由」。本卷原文作「有」。
