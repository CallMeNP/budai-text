# 瑜伽師地論科句披尋記卷第七十五

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**攝決擇分中菩薩地之四**

庚二、戒3　辛一、標

**復次，當知菩薩毗奈耶略有三聚。**

辛二、釋2　壬一、別辨3　癸一、律儀戒

**初律儀戒毗奈耶聚，如薄伽梵為諸聲聞所化有情略說毗奈耶相，當知即此毗奈耶聚。**

癸二、攝善法戒2　子一、徵

**云何攝善法戒毗奈耶聚？**

子二、釋2　丑一、正善觀察4　寅一、標

**謂諸菩薩，於攝善法戒勤修習時，略於六心應善觀察。**

寅二、徵

**何等為六？**

寅三、列

**一、輕懱心，二、懈怠俱行心，三、有覆蔽心，四、勤勞倦心，五、病隨行心，六、障隨行心。**

寅四、釋2　卯一、六心6　辰一、輕懱心

**若諸菩薩，於善法中所有輕心、無勝解心及陵懱心，名輕懱心。**

辰二、懈怠俱行心

**若有懶惰、憍醉、放逸所纏繞心，名懈怠俱行心。**

辰三、有覆蔽心

**若貪欲等隨有一蓋，或諸煩惱及隨煩惱所纏繞心，名有覆蔽心。**

辰四、勤勞倦心

**若住勇猛增上精進，身疲、心倦映蔽其心，名勤勞倦心。**

辰五、病隨行心

**若有諸病損惱其心，無有力能，不堪修行，名病隨行心。**

辰六、障隨行心

**若有喜樂談論等障隨逐其心，名障隨行心。**

　　若有喜樂談論等障等者：此中障言，謂障遠離。本地分中，於遠離障說有眾多差別，如彼廣釋應知。（陵本二十五卷十二頁2117）

卯二、有罪無罪2　辰一、隨觀有無

**菩薩於此六種心中，應正觀察：我於如是六種心中，為有隨一現前行耶？為無有耶？**

辰二、辨罪無罪4　巳一、於前三心

**於前三心，菩薩一向不應生起；設已生起，不應忍受。若有忍受而不棄捨，遍於一切皆名有罪。**

巳二、勤勞倦心2　午一、無罪

**勤勞倦心現在前時，由此心故，捨善方便。若為暫息身心疲惱，當於善法多修習者，當知無罪。**

午二、有罪

**若於一切畢竟捨離，謂我何用精勤修習如是善法，令我現在安住此苦。若如是者，當知有罪。**

巳三、病隨行心

**病隨行心現在前時，菩薩於此無有自在，不隨所欲修善加行，雖**[^1]**復忍受而無有罪。**

巳四、障隨行心2　午一、無罪

**障隨行心現在前時，若不隨欲墮在其中，或觀此中有大義利，雖復忍受而無有罪。**

午二、有罪

**若隨所欲故入其中，或觀是中無有義利，或少義利而故忍受，當知有罪。**

丑二、總顯略義

**如是六心，前三生已而忍受者，一向有罪；病隨行心雖復忍受，一向無罪；餘之二心，若生起已而忍受者，或是有罪、或是無罪。**

癸三、饒益有情戒3　子一、標

**若諸菩薩，於作有情利益戒中勤修習時，當正觀察六處攝行。**

子二、列

**所謂自、他、財衰、財盛、法衰、法盛，是名六處。**

子三、釋3　丑一、財法衰盛2　寅一、財2　卯一、財衰

**言財衰者，謂衣食等未得不得，得已斷壞。**

卯二、財盛

**與此相違，當知財盛。**

寅二、法2　卯一、法衰2　辰一、聞思

**言法衰者，謂越所學，於先未聞勝義所攝如來所說微妙法句不得聽聞。如不聽聞先所未聞，如是於先所未思惟不得思惟，有聽聞障、有思惟障，設得聞思，尋復忘失。**

辰二、修證

**於所未證修所成善而未能證，設證還退。**

卯二、法盛

**與此相違，當知法盛。**

丑二、觀察自他3　寅一、不應為2　卯一、標所作2　辰一、舉令財盛

**此中菩薩作自法衰，令他財盛，此不應為。**

辰二、例令法盛

**如令財盛，法盛亦爾。**

卯二、釋法衰

**此中義者，越學所攝及能隨順越學所攝，或於證法退失所攝，當知法衰。**

　　越學所攝等者：本地分說：菩薩於純自利利他應知應斷，違越不順菩薩儀故。（陵本三十五卷十七頁2883）當知是名越學所攝。彼以懈怠放逸為其因緣，名能隨順越學所攝。

寅二、應為不應為2　卯一、舉令財盛

**又諸菩薩作自財衰，令他財盛。若此財盛不引法衰，此則應為；若引法衰，此不應為。**

卯二、例令法盛

**如令財盛，法盛亦爾。**

寅三、應為2　卯一、作自財盛令財盛等

**又諸菩薩作自財盛，令他財盛，此則應為。如令財盛，法盛亦爾。**

卯二、作自法盛令財盛等

**又諸菩薩作自法盛，令他財盛，此則應為。如令財盛，法盛亦爾。**

丑三、辨罪無罪

**於如是事，若不修行，名為有罪；若正修行，是名無罪。**

壬二、總顯2　癸一、結前

**如是且說菩薩所受三種律儀略毗奈耶，菩薩於中常應作意思惟修學。**

癸二、正釋3　子一、明非護等2　丑一、總標非護

**若有於此三種所受菩薩戒中，隨有所闕，當知非護，當言不護菩薩律儀，不當言護。**

丑二、辨護不護2　寅一、總辨三戒2　卯一、能護

**此三種戒，由律儀戒之所攝持，令其和合。若能於此精勤守護，亦能精勤守護餘二。**

卯二、非護

**若有於此不能守護，亦於餘二不能守護。是故若有毀律儀戒，名毀一切菩薩律儀。**

寅二、廣後二戒2　卯一、非護

**若有為令他了知故，隨順他故，由他勸導受菩薩戒，非自所起增上意樂、隨觀隨察自生淨信、於諸有情住憐愍心、愛樂善法受菩薩戒，當言此非真實防護，亦非圓滿修習善法，亦不能得彼果勝利。**

卯二、例護

**與此相違，當知乃名真實防護，亦能獲得彼果勝利。**

　　於諸有情住憐愍心等者：義顯饒益有情、攝受善法二種戒相應知。

子二、明不捨等2　丑一、標不捨相

**復次，若有不捨如是律儀，當知餘生亦得隨轉，非彼捨者。**

丑二、釋捨受緣2　寅一、捨因緣3　卯一、標

**又捨因緣略有四種。**

卯二、列

**一者、決定發起受心不同分心；**

　　決定發起受心不同分心者：初受戒時，善淨意樂，是名受心。與彼相違，是名不同分心。

**二者、若於有所識別大丈夫前，故意發起棄捨語言；三者、總別毀犯四種他所勝法；四者、若以增上品纏，總別毀犯隨順四種他所勝法。**

卯三、結

**由此因緣，當知棄捨菩薩律儀。**

寅二、還受緣

**若有還得清淨受心，復應還受。**

子三、明無罪等3　丑一、於求長物2　寅一、施無罪

**復次，若有出家菩薩，除三衣外所有長物，佛所聽畜，身所受用順安樂住，若故思擇施來求者，當知無罪。**

寅二、不施無罪

**若顧善品，非慳貪障而不施者，亦無有罪。**

丑二、於求葉紙3　寅一、已書正法2　卯一、施有罪

**諸有葉紙已書正法，有嬰兒慧眾生來乞，若施與之，當知有罪；若勸他施，亦名有罪。**

卯二、施無罪

**除作是心：我今惠彼，欲試其人於甚深法堪受持不？能信解不？如是無罪。**

寅二、書似正法2　卯一、授與有罪

**若以葉紙書似正法及外道論，或先已書，授彼信解眾生手中，或勸他與，當知有罪。**

　　授彼信解眾生手中者：謂若眾生於似正法及外道論能解了者，名彼信解眾生。於此授與，當知有罪。

卯二、出所應作

**菩薩唯應勸彼棄捨手中異論，或令書寫諸佛聖教，或自欲知彼不堅實，不應開示。**

　　或自欲知彼不堅實等者：此中義顯，若以葉紙書寫彼似正法及外道論，為欲自知義不堅實，當知無罪，然復不應開示於他。

寅三、猶未書寫2　卯一、應問彼用2　辰一、不與轉賣

**或有葉紙猶未書寫，有來求乞，爾時菩薩應問彼言：汝今何用如是物為？彼若答言：我欲轉賣以充食用。若此葉紙為書正法，則不應與。有財物者，應施價直；若無價直，二俱不與，亦無有罪。**

辰二、與書正法

**彼若答言：我求此物為書正法。即以葉紙應施與之，仍告彼言：隨意受用。**

卯二、應觀彼欲2　辰一、不與無罪

**彼若欲書下劣典籍，不與無罪。如書下劣，書等亦爾。**

辰二、不與有罪

**若欲書寫最勝經典，不施與者，當知有罪。**

　　彼若欲書下劣典藉等者：此中典藉，略有三別。一、劣，二、等，三、勝。欲書劣、等，不與無罪。欲書最勝，不與有罪。

丑三、於諸有情3　寅一、有恩所

**若諸菩薩，於己**[^2]**有恩諸有情所，隨順恩想，相續發起親友意樂，以有染心，方便攝受欲為朋黨，當知有罪。**

寅二、有怨所

**或於有怨諸有情所，隨順怨想，相續發起怨讎意樂，有穢濁心，當知有罪。**

寅三、中庸所2　卯一、放捨有罪

**或於無恩無怨諸有情所，相續發起中庸意樂、放捨意樂，當知有罪。**

卯二、攝益無罪2　辰一、舉出家2　巳一、不度出家

**若有現前求欲出家，隨順觀察時有過患、劫**[^3]**有過患，不度出家，當知無罪。**

巳二、度出家

**若有安住憐愍彼心，雖度出家，亦無有罪。**

辰二、例受戒等

**如說出家，受具足戒、與作依止、攝為徒眾，當知亦爾。**

辛三、結

**由如是等所有行相，當知菩薩三種戒蘊皆得圓滿。**

己二、略說六度2　庚一、結前生後

**復次，先已廣說施等，**

　　先已廣說施等者：本地分中，施品乃至慧品廣說其相應知。

**今當略說。**

庚二、別釋其相2　辛一、功德2　壬一、名到彼岸2　癸一、標列

**謂諸菩薩所有布施，略與五種功德相應，得入布施到彼岸數。何等為五？一者、無著，二者、無戀，三者、無罪，四、無分別，五者、迴向。如施，戒等當知亦爾。**

癸二、隨釋5　子一、無著

**無著者，謂於一切種施等障法中，無有罣礙。**

　　於一切種施等障法者：如前施品乃至慧品，各別說有一切種相，如是名一切種施等。能障彼者，名彼障法。

子二、無戀

**無戀者，謂於有染及彼果中，心無繫著。**

子三、無罪

**無罪者，謂遠離一切種施等隨煩惱。**

子四、無分別

**無分別者，謂於施等不觀遍計所執自性。**

子五、迴向

**迴向者，謂以一切施等諸行，願得阿耨多羅三藐三菩提果。**

　　一切施等諸行者：此中一切施相乃至一切慧相，如前施品乃至慧品已說其相應知。

壬二、攝受九相

**如是菩薩由此五德，攝受一切波羅蜜多，名菩薩施，乃至名菩薩慧；名一切施，乃至名一切慧；名艱難施，乃至名艱難慧。廣說一切嗢柁南頌，皆隨決了，一切皆如本地分說。**

　　廣說一切嗢柁南頌等者：本地分中，六種波羅蜜多嗢柁南頌，各有九相，今於此中且舉前三，略不說餘，如彼廣說，皆應決了。

辛二、清淨6　壬一、施2　癸一、標指十種

**復次，於施波羅蜜多，由內及外有十隨煩惱，**

　　由內及外有十隨煩惱者：菩薩施物略有二種，謂內及外。以自內身施來求者，是名內所施物；以外施物施諸眾生，是名外所施物。義如本地分說。（陵本三十九卷二頁3182）由是此說依內及外有十隨煩惱。

**對治彼故，得施波羅蜜多十種清淨。如菩薩地已說。由增一次第。**

　　如菩薩地已說等者：本地分說：菩薩清淨施有十種相。一、不留滯施，二、不執取施，三、不積聚施，四、不高舉施，五、無所依施，六、不退弱施，七、不下劣施，八、不向背施，九、不望報恩施，十、不希異熟施。（陵本三十九卷十八頁3230）如是十種，本地分中，從初自性施乃至此清淨施，一一分數漸次而說，名由增一次第。

癸二、別列隨惑2　子一、依外

**依於外門有五隨煩惱。一、遍染惱性，二、不棄捨性**[^4]**，三、持可樂性**[^5]**，四、意望不圓滿性，五、不成熟性。**

　　依於外門有五隨煩惱等者：於外門中，對治遍染惱性故，得無所依施清淨相，不為世間稱頌聲譽遍染惱故。對治不棄捨性故，得不執取施清淨相。對治持可樂性故，得不積聚施清淨相。對治意望不圓滿性故，得不高舉施清淨相。對治不成熟性故，得不留滯施清淨相。由於惠施先未串習，名不成熟；心不趣入，是故留滯。

子二、依內

**依於內門有五隨煩惱。一、不出離性，二、雜染惱性，三、下**[^6]**劣薄性，四、現前墮性，五、盡滅法性。**

　　依於內門有五隨煩惱等者：於內門中，對治不出離性故，得不退弱施清淨相。對治雜染惱性故，得不向背施清淨相。對治下劣薄性故，得不下劣施清淨相。對治現前墮性故，得不望報恩施清淨相。對治盡滅法性故，得不希異熟施清淨相。

壬二、戒2　癸一、指釋清淨

**復次，前戒品中，已說十種尸羅清淨，當知初一是意樂清淨，餘九是加行清淨。**

癸二、別廣加行3　子一、標

**於加行中復有五種。**

子二、列

**一、無間闕加行，二、遍修治加行，三、迴向加行，四、助伴加行，五、守護加行。**

子三、配

**第二、第三為初加行，第四為第二加行，第五為第三加行，第六、第七、第八、第九為第四加行，第十為第五加行。**

　　第二第三為初加行等者：謂第二不太沈戒、不太舉戒，第三離懈怠戒，為無間闕加行。第四離諸放逸所攝受戒，為遍修治加行。第五正願戒，為迴向加行。第六軌則具足所攝受戒，第七淨命具足所攝受戒，第八離二邊戒，第九永出離戒，為助伴加行。第十於先所受無損失戒，為守護加行。

壬三、忍2　癸一、指釋

**復次，忍波羅蜜多十清淨中，當知略有二種清淨。謂前九種，名思擇力清淨；其第十種，名修習力清淨。**

癸二、別廣2　子一、思擇力3　丑一、標

**思擇力清淨復有四種。**

丑二、列

**一、遠離罪生清淨，二、彼不現行清淨，三、無罪生清淨，四、遠離彼因緣清淨。**

丑三、配

**一種、二種、三種、三種，如其次第。**

子二、不忍因緣

**不忍因緣復有三種。一、無慚，二、無愧，三、無哀愍性。**

　　一種二種等者：謂不反報一種，為遠離罪生清淨。不意憤及無怨嫌二種，為彼不現行清淨。恆作饒益、悔謝有怨、速受他謝三種，為無罪生清淨。成就慚愧、成就愛敬、成就哀愍三種，為遠離彼因緣清淨。

壬四、精進

**復次，精進波羅蜜多有十清淨。一、安處清淨，二、純熟清淨，三、策發清淨，四、方便清淨，五、不虛時住清淨，六、不艱辛住清淨，七、出離清淨，八、攝受助伴清淨，九、速疾神通清淨，十、無盡性清淨。**

　　精進波羅蜜多有十清淨等者：此十清淨，如次配屬十種精進。謂相稱精進、串習精進、無緩精進、善攝精進、應時修習精進、通達眾相精進、不退弱精進、不捨軛精進、平等精進、迴向大菩提精進。本地分中別釋其相應知。（陵本四十二卷十九頁3475）

壬五、靜慮

**復次，靜慮波羅蜜多有十清淨。一、清淨清淨，二、無漏清淨，三、根本方便清淨，四、證得根本清淨，五、自在方便清淨，六、住自在清淨，七、引發神通自在清淨，八、成熟有情自在清淨，九、降伏外道自在清淨，十、無上離繫清淨。**

　　靜慮波羅蜜多有十清淨等者：本地分中說有十種靜慮。（陵本四十三卷四頁[^7]3490）如次配屬應知。彼說：第七、捨靜慮已，復還證入自在淨，清淨靜慮。即此第七、引發神通自在清淨。謂由證入自在，堪能引發神通故。彼說：第八、神通變現自在淨，清淨靜慮。即此第八、成熟有情自在清淨。謂由神通變現自在，堪能自在調伏有情故。餘如文知。

壬六、慧

**復次，慧波羅蜜多有五清淨。一、通達諸相清淨，二、通達緣起清淨，三、通達教導清淨，四、通達士用清淨，五、通達證得清淨。**

　　慧波羅蜜多有五清淨等者：本地分說：菩薩五義十種差別淨慧。（陵本四十三卷八頁3502）此五清淨，如次配屬於五義中諸所有慧應知。言五義者，謂真實義、流轉義、執受義、方便義、究竟義。

戊十、菩提分品2　己一、釋菩提分2　庚一、觀四真如2　辛一、於念住2　壬一、舉身

**復次，云何菩薩於身住循身觀？謂於相身循環觀真如身。**

壬二、例受等

**如於身，於受、心、法，隨其所應，當知亦爾。**

辛二、於正斷2　壬一、舉初

**云何菩薩為令未生惡不善法得不生故生欲，乃至廣說？謂於真如境繫心令住，為令一切相及麤重未得現前，內未生者得不生故生欲，乃至廣說。**

　　於真如境繫心令住者：謂於身、受、心、法，思惟觀察不淨，及苦、無常、無我故。

壬二、例餘

**如令未生得不生故，如是已生已得現前，於內生者為令斷故，於能對治所有善法，未生令生、已生令住，乃至廣說。**

庚二、明修次第

**當知此中，於念住位，最初繫心置所緣境；次於所緣令心安住，勤修正斷；次得定已，復令此定善圓滿故，於神足中勤修加行；定圓滿已，為令一切相及麤重得離繫故，依信等根修加行道，加行道中，根是下品，力是上品；如是正修加行道已，次得覺支通達實際；達實際已，次修道支；漸漸乃至證得阿耨多羅三藐三菩提，於一切障皆得解脫。**

己二、廣辨諸縛2　庚一、相麤重縛2　辛一、標

**復次，相麤重縛，**

　　相麤重縛者：一切愚夫於諸相中，名言所縛故，當知如名如言，於所詮事妄執自性，此由遍計所執自性覺悟執生，是名相縛。若彼遍計所執自性隨眠，名麤重縛。

**當知差別有十四種。**

辛二、列

**一、根縛。二、境縛。三、有情展轉更相愛縛。四、建立縛，謂器世間；諸所有根依之而轉，故名建立。五、於所知境無智縛。六、於能知智無智縛。七、後有愛縛。八、無有愛縛。九、執著不平等因及無因縛。十、證得增上慢縛。十一、執著遍計所執自性縛。十二、執著補特伽羅自性縛。十三、補特伽羅遍知增上慢縛。十四、法遍知增上慢縛。**

庚二、想縛2　辛一、六種3　壬一、標

**復次，依空勤修念住菩薩，略於六種妄想縛中，當令其心速得解脫。**

壬二、徵

**云何名為六種想縛？**

壬三、釋6　癸一、初想縛

**所謂於身乃至於法發起內想，是初想縛。**

癸二、第二想縛

**即於是中發起外想，是第二想縛。**

癸三、第三想縛

**即於是中起內外想，是第三想縛。**

　　於身乃至於法發起內想等者：此說境相應想。於內、於外及於內外諸差別義，本地分中聲聞地廣釋其相應知。（陵本二十八卷二十頁2395）

癸四、第四想縛

**若於十方無數無量諸有情界，願令解脫，修習念住；此中諸想，是第四想縛。**

　　願令解脫修習念住等者：此說念相應想應知。

癸五、第五想縛

**若由此故，於身等境循觀而住；此中諸想，是第五想縛。**

　　若由此故等者：謂由念故，能執持慧，於身等境循觀而住。此中諸想，謂慧相應想應知。

癸六、第六想縛

**即於身等循觀住者；此中諸想，是第六想縛。**

　　即於身等循觀住者等者：此說補特伽羅相應想應知。

辛二、十一種4　壬一、標

**即於此中循環觀故，復有十一後後想縛。**

壬二、徵

**云何十一後後想縛？**

壬三、釋11　癸一、初縛

**謂於身等住循身等觀者，於諸雜染、清淨諦中，所起第一義想，是名初縛。**

癸二、第二縛

**即於雜染第一義中，所起造作想，是第二縛。**

癸三、第三縛

**即於清淨第一義中，所起無造作想，是第三縛。**

癸四、第四縛

**即於無造作第一義中，所起常想，是第四縛。**

癸五、第五縛

**即於造作雜染中，所起流轉想，是第五縛。**

癸六、第六縛

**即於常中，所起無變異想，是第六縛。**

癸七、第七縛

**即於流轉中，由有苦、有變異故，所起苦性想，是第七縛。**

癸八、第八縛

**即於此中，由生滅住異自相故，自相有變異故，所起彼自相想，是第八縛。**

癸九、第九縛

**即於無變異及有變異第一義中，所起能攝染汙、清淨一切法想，是第九縛。**

癸十、第十縛

**即於雜染、清淨一切法中，所有我無染淨想，是第十縛。**

癸十一、第十一縛

**即於雜染、清淨諸法，所起無自性相想，是第十一縛。**

壬四、結

**由諸菩薩，於此後後諸行想縛所知境界正觀察故，能依於空善修念住，令心解脫；於此想縛得解脫故，一切想縛皆得解脫。**

戊十一、功德品2　己一、正廣決擇2　庚一、辨眾義4　辛一、二諦建立3　壬一、舉彼說

**復次，於大乘中，或有一類惡取空故，作如是言：由世俗故，一切皆有；由勝義故，一切皆無。**

壬二、問彼義

**應告彼言：長老！何者世俗？何者勝義？如是問已，彼若答言：若一切法皆無自性，是名勝義。若於諸法無自性中，自性可得，是名世俗。何以故？無所有中建立世俗，假設名言而起說故。**

壬三、隨難破2　癸一、難世俗有2　子一、徵

**應告彼曰：汝何所欲？名言世俗為從因有自性可得？為唯名言世俗說有？**

子二、難

**若名言世俗從因有者，名言世俗從因而生而非是有，不應道理。若唯名言世俗說有，名言世俗無事而有，不應道理。**

癸二、難勝義無2　子一、問定

**又應告言：長老！何緣諸可得者，此無自性？如是問已，彼若答言：顛倒事故。**

子二、徵難2　丑一、徵

**復應告言：汝何所欲？此顛倒事為有為無？若言有者，說一切法由勝義故，皆無自性，不應道理。**

丑二、難

**若言無者，顛倒事故，諸可得者，此無自性，不應道理。**

辛二、大乘建立2　壬一、標

**復次，當知由五相故，思擇大乘經起因緣說。**

壬二、列

**謂為於說者生恭敬故，起第一說；為攝眾故，起第二說；為於正法生尊重故，起第三說；為敘事故，起第四說；為欲宣說真實義故，及多所作故，起第五說。**

　　由五相故思擇大乘經起因緣說等者：謂大乘經是如來說，應由五相思擇大乘起說因緣。要成佛已能說佛教，非未成佛，是為說大乘經第一因緣，由是此說為於說者生恭敬故。餘乘要以大乘為其根本，是為說大乘經第二因緣，由是此說為攝眾故。大乘正法離言所顯，非諸尋伺境界，是為說大乘經第三因緣，由是此說為於正法生尊重故。如來過去生中，有其種種難行苦行，是為說大乘經第四因緣，由是此說為敘事故。於大乘經，不應如言取義，緣此為境，如理思惟，能為對治一切煩惱，成辦有情諸義利事，是為說大乘經第五因緣，由是此說為欲宣說真實義故，及多所作故。

辛三、四尋思四如實智2　壬一、標

**復次，依十二處自相、共相觀故，有十種無顛倒道，能證所有不共佛法。當知此中，六種觀自相，四種觀共相。**

壬二、釋2　癸一、觀自相2　子一、釋3　丑一、名尋思攝

**謂於十二處眼等名言假立相中，能遍了知唯名言相，是名第一無顛倒道，能證所有不共佛法。**

　　能遍了知唯名言相等者：四尋思中名尋思攝。謂諸菩薩，於名唯見名故。

丑二、事尋思攝4　寅一、攝受生相

**復次，於十二處能遍了知攝受虛妄分別種種生相，是名第二無顛倒道，能證所有不共佛法。**

寅二、依因轉相

**復次，於十二處能遍了知依因轉相，是名第三無顛倒道，能證所有不共佛法。**

寅三、相壞轉相

**復次，於十二處能遍了知相壞轉相，是名第四無顛倒道，能證所有不共佛法。**

寅四、清淨轉相2　卯一、標

**復次，於十二處能遍了知清淨轉相，是名第五無顛倒道，能證所有不共佛法。**

　　攝受虛妄分別種種生相等者：自下事尋思攝。謂諸菩薩，於事唯見事故。此有四別，一、攝受虛妄分別種種生相，二、依因轉相，三、相壞轉相，四、清淨轉相。如文自說。三界心心所法種種生起，由根及境為攝受因，由是故說攝受虛妄分別種種生相。根以業為依因，境以根為依因，由是故說依因轉相。根、境諸行剎那生滅，滅壞無常，由是故說相壞轉相。轉所依時，轉捨雜染，轉得清淨，由是故說清淨轉相。

卯二、釋

**當知此中，依二種業有二清淨。一、生起清淨，二、寂滅清淨。**

丑三、自性差別假立尋思攝

**復次，於十二處能遍了知所有名言安足處相，是名第六無顛倒道，能證所有不共佛法。**

　　能遍了知所有名言安足處相者：當知此即自性、差別假立尋思所攝。謂諸菩薩，於自性假立唯見自性假立，於差別假立唯見差別假立故。

子二、結

**如是六種觀察自相。**

癸二、觀共相2　子一、釋4　丑一、名尋思所引如實智攝

**復次，即於如是十二處中，能遍了知共相自性，是名第七無顛倒道，能證所有不共佛法。**

　　能遍了知共相自性者：四如實智中，名尋思所引如實智攝。謂諸菩薩，於名尋思唯有名已，即於此名如實了知。於十二處不執其名，能遍了知一切法無我共相自性故。

丑二、事尋思所引如實智攝

**復次，即於如是十二處中，能遍了知共相無分別所行相，是名第八無顛倒道，能證所有不共佛法。**

　　能遍了知共相無分別所行相者：事尋思所引如實智攝。謂諸菩薩，於事尋思唯有事已，觀見一切色等想事性離言說，不可言說。於十二處，能遍了知一切法無我共相性，無分別為所行相故。

丑三、自性假立尋思所引如實智攝

**復次，即於如是十二處中，能遍了知共相出世法所行相，是名第九無顛倒道，能證所有不共佛法。**

　　能遍了知共相出世法所行相者：自性假立尋思所引如實智攝。謂諸菩薩，於自性假立尋思唯有自性假立已，如實通達了知色等想事中，所有自性假立非彼事自性，而似彼事自性顯現。於十二處，能遍了知一切法無我共相，唯出世法所行相故。

丑四、差別假立尋思所引如實智攝

**復次，即於如是十二處中，能遍了知共相清淨因相，是名第十無顛倒道，能證所有不共佛法。**

　　能遍了知共相清淨因相者：差別假立尋思所引如實智攝。謂諸菩薩，於差別假立尋思唯有差別假立已，如實通達了知色等想事中，差別假立不二之義。於十二處，了知一切法無我共相，能為證得清淨因故。

子二、結

**如是四種觀察共相。**

辛四、殊勝2　壬一、標

**復次，當知由八殊勝，於諸住地後後轉勝。**

壬二、列

**一、意樂殊勝，二、心清淨殊勝，三、悲殊勝，四、波羅蜜多殊勝，五、成熟有情殊勝，六、見諸佛往趣承事供養殊勝，七、生殊勝，八、神力殊勝。**

庚二、舉經說7　辛一、勝義諦相3　壬一、標

**復次，勝義諦有五種相。**

壬二、列

**一、離名言相，二、無二相，三、超過尋思所行相，四、超過諸法一異性相，五、遍一切一味相。**

壬三、釋4　癸一、離名言相及無二相2　子一、如理請問菩薩問

**此勝義諦離名言相及無二相，當知如解深密經中，如理請問菩薩問解甚深義密意菩薩言：最勝子！言一切法無二。一切法無二者，何等一切法？云何為無二？**

子二、解甚深密意菩薩答2　丑一、長行3　寅一、標

**解甚深義密意菩薩告如理請問菩薩曰：善男子！一切法者略有二種，一者、有為，二者、無為。是中有為非有為、非無為，無為亦非無為、非有為。**

　　是中有為非有為非無為等者：有為、無為非無有事，由是故說攝一切法。然事自性不可言說，由是故說有為非有為、非無為，無為亦非無為、非有為。

寅二、徵

**最勝子！如何有為非有為、非無為，無為亦非無為、非有為？**

寅三、釋2　卯一、正顯2　辰一、有為2　巳一、墮言辭說3　午一、非有為

**善男子！言有為者，乃是本師假施設句。若是本師假施設句，即是遍計所集言辭所說；若是遍計所集言辭所說，即是究竟；種種遍計言辭所說不成實故，非是有為。**

　　若是遍計所集言辭所說即是究竟等者：義顯遍計所集言辭所說，唯是方便，而非究竟。由假施設不成實故，由是當知非是實有為性。

午二、非無為

**善男子！言無為者，亦墮言辭。**

午三、非所餘

**設離有為、無為，少有所說，其相亦爾。**

巳二、離言法性3　午一、標

**然非無事而有所說。**

午二、徵

**何等為事？**

午三、釋

**謂諸聖者，以聖智、聖見離名言故，現等正覺。即於如是離言法性，為欲令他現等覺故，假立名想，謂之有為。**

辰二、無為2　巳一、墮言辭說3　午一、非無為

**善男子！言無為者，亦是本師假施設句。若是本師假施設句，即是遍計所集言辭所說；若是遍計所集言辭所說，即是究竟；種種遍計言辭所說不成實故，非是無為。**

午二、非有為

**善男子！言有為者，亦墮言辭。**

午三、非所餘

**設離無為、有為，少有所說，其相亦爾。**

巳二、離言法性3　午一、標

**然非無事而有所說。**

午二、徵

**何等為事？**

午三、釋

**謂諸聖者，以聖智、聖見離名言故，現等正覺。即於如是離言法性，為欲令他現等覺故，假立名想，謂之無為。**

卯二、喻成3　辰一、徵起

**最勝子！如何此事彼諸聖者，以聖智、聖見離名言故，現等正覺。即於如是離言法性，為欲令他現等覺故，假立名想，或謂有為、或謂無為？**

辰二、譬喻2　巳一、舉幻化事

**善男子！如善幻師、或彼弟子，住四衢道，積集瓦礫草葉木等，現作種種幻化事業，所謂象身、馬身、車身、步身、末尼、真珠、琉璃、螺貝、璧玉、珊瑚、種種財穀庫藏等身。**

巳二、說見聞者2　午一、惡慧種類2　未一、辨彼相

**若諸眾生愚癡、頑鈍、惡慧種類，無所曉知，於瓦礫草葉木等上諸幻化事，見已、聞已，作如是念：此所見者，實有象身，實有馬身、車身、步身、末尼、真珠、琉璃、螺貝、璧玉、珊瑚、種種財穀庫藏等身。如其所見、如其所聞堅固執著，隨起言說：唯此諦實，餘皆愚妄。**

未二、斥彼非

**彼於後時，應更觀察。**

　　彼於後時應更觀察者：以於幻事如所見聞堅固執著，不稱實故。

午二、善慧種類2　未一、辨彼相

**若有眾生非愚、非鈍、善慧種類，有所曉知，於瓦礫草葉木等上諸幻化事，見已、聞已，作如是念：此所見者，無實象身，無實馬身、車身、步身、末尼、真珠、琉璃、螺貝、璧玉、珊瑚、種種財穀庫藏等身。然有幻狀迷惑眼事，於中發起大象身想，或大象身差別之想；乃至發起種種財穀庫藏等想，或彼種類差別之想。不如所見、不如所聞堅固執著，隨起言說：唯此諦實，餘皆愚妄。為欲表知如是義故，亦於此中隨起言說。**

未二、顯彼正

**彼於後時，不須觀察。**

　　彼於後時不須觀察者：以於幻事不如見聞堅固執著，如實知故。

辰三、合法2　巳一、異生2　午一、辨彼相

**如是若有眾生是愚夫類，是異生類，未得諸聖出世間慧，於一切法離言法性不能了知，彼於一切有為、無為，見已、聞已，作如是念：此所得者決定實有有為、無為。如其所見、如其所聞堅固執著，隨起言說：唯此諦實，餘皆癡妄。**

午二、斥彼非

**彼於後時，應更觀察。**

巳二、聖者3　午一、辨彼相

**若有眾生非愚夫類，已見聖諦，已得諸聖出世間慧，於一切法離言法性如實了知，彼於一切有為、無為，見已、聞已，作如是念：此所得者決定無實有為、無為，然有分別所起行相，猶如幻事迷惑覺慧，於中發起為無為想，或為無為差別之想。不如所見、不如所聞堅固執著，隨起言說：唯此諦實，餘皆癡妄。為欲表知如是義故，亦於此中隨起言說。**

午二、顯彼正

**彼於後時，不須觀察。**

午三、成前說

**如是善男子！彼諸聖者於此事中，以聖智、聖見離名言故，現等正覺。即於如是離言法性，為欲令他現等覺故，假立名想，謂之有為、謂之無為。**

丑二、重頌

**爾時解甚深義密意菩薩欲重宣此義而說頌曰：**

**　佛說離言無二義　甚深非愚之所行**

**　愚夫於此癡所惑　樂著二依言戲論**

**　彼或不定或邪定　流轉極長生死苦**

**　復違如是正智論　當生牛羊等類中**

　　佛說離言無二義者：此頌前說一切法無二，謂有為法，非墮言辭所說有為、無為故；無為法，亦非墮言辭所說無為、有為故。

　　樂著二依言戲論者：謂於一切有為、無為，如所見聞堅固執著名言相故。

　　彼或不定或邪定者：謂彼愚夫，或墮不定聚定，或墮邪性聚定故。

癸二、超過尋思所行相2　子一、法涌白佛2　丑一、舉他諍論

**復次，勝義諦超過尋思所行相，當知如解深密經中法涌菩薩白佛言：世尊！從此東方過七十二殑伽河沙等世界，有世界名具大名稱，是中如來號廣大名稱，我於先日**[^8]**從彼佛土發來至此。我於彼佛土，曾見一處，有七萬七千外道，并其師首同一會坐，為思諸法勝義諦相。彼共思議、稱量、觀察、遍推求時，於一切法勝義諦相竟不能得，唯除種種意解、別異意解、變異意解，互相違背，共興諍論，口出矛\[矛+贊\]，更相\[矛+贊\]已、刺已、惱已、壞已，各各離散。**

　　唯除種種意解等者：謂諸外道，為性尋思，為性觀察，住尋伺地，住自辦地，住異生地，住隨思惟觀察行地，由是故有十六異論差別，是名種種意解。如彼計我論者，或計我是色，或計我非色，或計我亦是色亦非色，是名別異意解。又或計我非色非非色，彼為對治計我亦是色亦非色，由異句異文而起執故，是名變異意解。如計我是色非色等，有別異意解、變異意解可得，如是於餘一切，皆應準知。

丑二、述自作念

**世尊！我於爾時竊作是念：如來出世甚奇希有，由出世故，乃於如是超過一切尋思所行勝義諦相，亦有通達作證可得。**

子二、佛告法涌2　丑一、長行2　寅一、印可彼說

**說是語已，爾時世尊告法涌菩薩曰：善男子！如是如是！如汝所說，我於超過一切尋思勝義諦相現等正覺；現等覺已，為他宣說、顯現、開解、施設、照了。**

　　為他宣說等者：攝異門分說：宣說者，謂因他請問而為記別。施設者，謂由語及欲，次第編列名句文身。開示者，謂他展轉所生疑惑皆能除遣。顯發者，謂自通達甚深義句，為他顯示。（陵本八十三卷十二頁6311）此中諸相，隨應準知。言照了者，謂由言說能顯實義故。

寅二、釋其所以2　卯一、正顯5　辰一、由內自證

**何以故？我說勝義，是諸聖者內自所證；尋思所行，是諸異生展轉所證。是故法涌！由此道理，當知勝義超過一切尋思境相。**

　　是諸異生展轉所證者：謂所行相不離名言而轉，名所攝受，共所了知故。攝釋分說：名身者，謂共知增語。（陵本八十一卷一頁6165）由是此說異生展轉所證。

辰二、由無相所行

**復次，法涌！我說勝義無相所行，尋思但行有相境界，是故法涌！由此道理，當知勝義超過一切尋思境相。**

　　我說勝義無相所行者：謂勝義諦，唯是離言聖智、聖見所行境界故。

辰三、由不可說

**復次，法涌！我說勝義不可言說，尋思但行言說境界，是故法涌！由此道理，當知勝義超過一切尋思境相。**

辰四、由絕表示

**復次，法涌！我說勝義絕諸表示，尋思但行表示境界，是故法涌！由此道理，當知勝義超過一切尋思境相。**

　　我說勝義絕諸表示者：謂勝義諦，非諸見、聞、覺、知所可表示故。

辰五、由絕諍論

**復次，法涌！我說勝義絕諸諍論，尋思但行諍論境界，是故法涌！由此道理，當知勝義超過一切尋思境相。**

　　我說勝義絕諸諍論者：謂勝義諦，無我所、無攝受，不為諍論安足處故。

卯二、喻成2　辰一、引喻5　巳一、蜜石蜜味喻

**法涌當知！譬如有人，盡其壽量習辛苦味，於蜜石蜜上妙美味，不能尋思、不能比度、不能信解。**

巳二、妙遠離樂喻

**或於長夜由欲貪勝解，諸欲熾火所燒然故，於內除滅一切色聲香味觸相妙遠離樂，不能尋思、不能比度、不能信解。**

巳三、聖默然樂喻

**或於長夜由言說勝解，樂著世間綺言說故，於內寂靜聖默然樂，不能尋思、不能比度、不能信解。**

巳四、究竟涅槃喻

**或於長夜由見、聞、覺、知表示勝解，樂著世間諸表示故，於永除斷一切表示薩迦耶滅究竟涅槃，不能尋思、不能比度、不能信解。**

巳五、無我所等喻

**法涌當知！譬如有人，於其長夜由有種種我所攝受諍論勝解，樂著世間諸諍論故，於北拘盧洲無我所、無攝受、離諍論，不能尋思、不能比度、不能信解。**

辰二、合法

**如是法涌！諸尋思者，於超一切尋思所行勝義諦相，不能尋思、不能比度、不能信解。**

　　法涌當知等者：此中五喻，如次喻顯前說五種勝義諦相。謂由蜜石蜜味喻，顯勝義諦內自所證。由妙遠離樂喻，顯勝義諦無相所行。由聖默然樂喻，顯勝義諦不可言說。由究竟涅槃喻，顯勝義諦絕諸表示。由無我所等喻，顯勝義諦絕諸諍論。

丑二、重頌

**爾時世尊欲重宣此義而說頌曰：**

**　內證無相之所行　不可言說絕表示**

**　息諸諍論勝義諦　超過一切尋思相**

癸三、超過諸法一異性相2　子一、善清淨慧白佛3　丑一、讚佛善說

**復次，勝義諦超過諸法一異性相，當知如解深密經中，善清淨慧菩薩白佛言：世尊甚奇！乃至世尊善說！如世尊言：勝義諦相微細甚深，超過諸法一異性相，難可通達。**

丑二、舉他諍論2　寅一、出眾會

**世尊！我即於此，曾見一處有眾菩薩，等正修行勝解行地，同一會坐，皆共思議勝義諦相與諸行相一異性相。**

寅二、舉異論3　卯一、或說無異

**於此會中，一類菩薩作如是言：勝義諦相與諸行相都無有異。**

卯二、或說有異

**一類菩薩復作是言：非勝義諦相與諸行相都無有異，然勝義諦相異諸行相。**

卯三、或復猶豫

**有餘菩薩疑惑猶豫，復作是言：是諸菩薩誰言諦實？誰言虛妄？誰如理行？誰不如理？或唱是言：勝義諦相與諸行相都無有異。或唱是言：勝義諦相異諸行相。**

丑三、述自作念

**世尊！我見彼已，竊作是念：彼諸善男子愚癡頑鈍，不明、不善、不如理行，於勝義諦微細甚深超過諸行一異性相，不能解了。**

　　不明不善不如理行者：謂於大乘勝義諦教，義不明了，不善聽聞，不如正理作意思惟故。

子二、佛告善清淨慧2　丑一、長行3　寅一、印可彼說

**說是語已，爾時世尊告善清淨慧菩薩曰：善男子！如是如是！如汝所說，彼諸善男子愚癡頑鈍，不明、不善、不如理行，於勝義諦微細甚深超過諸行一異性相，不能解了。**

寅二、釋其所以3　卯一、標

**何以故？善清淨慧！非於諸行如是行時，名能通達勝義諦相，或於勝義諦**[^9]**而得作證。**

卯二、徵

**何以故？**

卯三、釋2　辰一、正顯3　巳一、依失壞真實方便辨2　午一、出過2　未一、斥都無異

**善清淨慧！若勝義諦相與諸行相都無異者，應於今時一切異生皆已見諦。又諸異生皆應已得無上方便安隱涅槃，或應已證阿耨多羅三藐三菩提。**

　　已得無上方便安隱涅槃等者：謂依大乘畢竟離垢，一切煩惱不隨縛故，是名已得無上方便安隱涅槃。又於一切所知無礙無障，是名已證阿耨多羅三藐三菩提。

未二、斥一向異

**若勝義諦相與諸行相一向異者，已見諦者於諸行相應不除遣；若不除遣諸行相者，應於相縛不得解脫；此見諦者於諸相縛不解脫故，於麤重縛亦應不脫；由於二縛不解脫故，已見諦者應不能得無上方便安隱涅槃，或不應證阿耨多羅三藐三菩提。**

午二、結非2　未一、非都無異

**善清淨慧！由於今時非諸異生皆已見諦，非諸異生已能獲得無上方便安隱涅槃，亦非已證阿耨多羅三藐三菩提，是故勝義諦相與諸行相都無異相，不應道理。若於此中作如是言：勝義諦相與諸行相都無異者。由此道理，當知一切非如理行，不如正理。**

未二、非一向異

**善清淨慧！由於今時非見諦者於諸行相不能除遣，然能除遣；非見諦者於諸相縛不能解脫，然能解脫；非見諦者於麤重縛不能解脫，然能解脫；以於二障能解脫故，亦能獲得無上方便安隱涅槃，或有能證阿耨多羅三藐三菩提，是故勝義諦相與諸行相一向異相，不應道理。若於此中作如是言：勝義諦相與諸行相一向異者。由此道理，當知一切非如理行，不如正理。**

巳二、依失壞法性辨2　午一、出過2　未一、斥都無異

**復次，善清淨慧！若勝義諦相與諸行相都無異者，如諸行相墮雜染相，此勝義諦相亦應如是墮雜染相。**

未二、斥一向異

**善清淨慧！若勝義諦相與諸行相一向異者，應非一切行相共相名勝義諦相。**

午二、結非

**善清淨慧！由於今時勝義諦相非墮雜染相，諸行共相名勝義諦相，是故勝義諦相與諸行相都無異相，不應道理；勝義諦**[^10]**相與諸行相一向異相，不應道理。若於此中作如是言：勝義諦相與諸行相都無有異，或勝義諦相與諸行相一向異者。由此道理，當知一切非如理行，不如正理。**

巳三、依失壞法相辨2　午一、出過2　未一、斥都無異

**復次，善清淨慧！若勝義諦相與諸行相都無異者，如勝義諦相於諸行相無有差別，一切行相亦應如是無有差別。修觀行者，於諸行中如其所見、如其所聞、如其所覺、如其所知，不應後時更求勝義。**

未二、斥一向異

**若勝義諦相與諸行相一向異者，應非諸行唯無我性、唯無自性之所顯現是勝義相。又應俱時別相成立，謂雜染相及清淨相。**

午二、結非

**善清淨慧！由於今時一切行相皆有差別，非無差別。修觀行者，於諸行中如其所見、如其所聞、如其所覺、如其所知，復於後時更求勝義。又即諸行唯無我性、唯無自性之所顯現名勝義相，又非俱時染淨二相別相成立，是故勝義諦相與諸行相都無有異，或一向異，不應道理。若於此中作如是言：勝義諦相與諸行相都無有異，或一向異者。由此道理，當知一切非如理行，不如正理。**

辰二、喻成2　巳一、引喻8　午一、螺貝色喻2　未一、舉螺貝

**善清淨慧！如螺貝上鮮白色性，不易施設與彼螺貝一相、異相。**

未二、例金色

**如螺貝上鮮白色性，金上黃色亦復如是。**

午二、箜篌聲喻

**如箜篌聲上美妙曲性，不易施設與箜篌聲一相、異相。**

午三、黑沈香喻

**如黑沈上有妙香性，不易施設與彼黑沈一相、異相。**

午四、胡椒等性喻2　未一、舉胡椒

**如胡椒上辛猛利性，不易施設與彼胡椒一相、異相。**

未二、例訶梨

**如胡椒上辛猛利性，訶梨淡性亦復如是。**

午五、蠹羅綿性喻

**如蠹羅綿上有柔軟性，不易施設與蠹羅綿一相、異相。**

午六、熟酥醍醐喻

**如熟酥上所有醍醐，不易施設與彼熟酥**[^11]**一相、異相。**

午七、行無常等喻

**又如一切行上無常性，一切有漏法上苦性，一切法上補特伽羅無我性，不易施設與彼行等一相、異相。**

午八、貪不寂靜等喻2　未一、舉貪

**又如貪上不寂靜相及雜染相，不易施設此與彼貪一相、異相。**

未二、例瞋等

**如於貪上，於瞋、癡上，當知亦爾。**

巳二、合法

**如是善清淨慧！勝義諦相不可施設與諸行相一相、異相。**

寅三、結甚深細

**善清淨慧！我於如是微細、極微細、甚深、極甚深、難通達、極難通達，超過諸法一異性相勝義諦相現正等覺。**

　　微細極微細等者：謂勝義諦超過諸法一異性相，非尋思行，唯聖能證，是名微細、極微細。諸法自性皆絕戲論、過語言道，然由言說為依止故，方乃可取、可觀、可覺。是故當知，一切諸法甚深難見。今此勝義諦相超過尋思所行境界，不由言說可取、可觀、可覺，是故說名甚深、極甚深、難通達、極難通達。義如思所成慧地決擇中說。（陵本六十六卷十八頁5309）

**現等覺已，為他宣說、顯示、開解、施設、照了。**

丑二、重頌

**爾時世尊欲重宣此義而說頌曰：**

**　行相**[^12]**勝義相　離一異性相　若分別一異　彼非如理行**

**　眾生為相縛　及為麤重縛　要勤修止觀　爾乃得解脫**

癸四、遍一切一味相3　子一、佛問善現

**復次，勝義諦遍一切一味相，當知如解深密經中，世尊告長老善現曰：善現！汝於有情界中，知幾有情懷增上慢，為增上慢所執持故，記別所解？汝於有情界中，知幾有情離增上慢，記別所解？**

子二、善現白佛2　丑一、舉他記別2　寅一、總說所知

**長老善現白佛言：世尊！我知有情界中，少分有情離增上慢，記別所解。世尊！我知有情界中，有無量無數不可說有情懷增上慢，為增上慢所執持故，記別所解。**

寅二、別陳所見2　卯一、總標

**世尊！我於一時住阿練若大樹林中，時有眾多苾芻，亦於此林依近我住。我見彼諸苾芻，於日後分展轉聚集，依有所得現觀，各說種種相法，記別所解。**

　　依有所得現觀者：聲聞現觀，於一切法未能證得離言法性，名有所得。

卯二、別顯6　辰一、由蘊現觀等2　巳一、舉蘊

**於中一類，由得蘊故，得蘊相故，得蘊起故，得蘊盡故，得蘊滅故，得蘊滅作證故，記別所解。**

巳二、例處緣起

**如此一類由得蘊故，復有一類由得處故，復有一類得緣起故，當知亦爾。**

辰二、由食現觀

**復有一類，由得食故，得食相故，得食起故，得食盡故，得食滅故，得食滅作證故，記別所解。**

　　由得食故等者：食謂四食。成唯識說：一者、段食，變壞為相。二者、觸食，觸境為相。三者、意思食，希望為相。四者、識食，執持為相。（成唯識論四卷一頁31,17b）是名食相。如是四食，於其後有未能斷者，能攝後有、遍攝後有、隨攝後有，是名食起。若能審正觀察四食過患；審觀為依，能於現法永斷諸食；食永斷故，得至當來後有苦際，是名食盡食滅。

辰三、由諦現觀

**復有一類，由得諦故，得諦相故，得諦遍知故，得諦永斷故，得諦作證故，得諦修習故，記別所解。**

辰四、由界現觀

**復有一類，由得界故，得界相故，得界種種性故，得界非一性故，得界滅故，得界滅作證故，記別所解。**

辰五、由念住等現觀2　巳一、舉念住

**復有一類，由得念住故，得念住相故，得念住能治、所治故，得念住修故，得念住未生令生故，得念住生已堅住、不忘、倍修、增廣故，記別所解。**

巳二、例正斷等

**如有一類得念住故，復有一類得正斷故、得神足故、得諸根故、得諸力故、得覺支故，當知亦爾。**

辰六、由八支聖道現觀

**復有一類，得八支聖道故，得八支聖道相故，得八支聖道能治、所治故，得八支聖道修故，得八支聖道未生令生故，得八支聖道生已堅住、不忘、倍修、增廣故，記別所解。**

丑二、述自作念3　寅一、記諸苾芻

**世尊！我見彼已，竊作是念：此諸長老，依有所得現觀，各說種種相法，記別所解；當知彼諸長老，一切皆懷增上慢，為增上慢所執持故，於勝義諦遍一切一味相，不能解了。**

寅二、讚佛世尊

**是故世尊甚奇！乃至世尊善說！如世尊言：勝義諦相微細、最微細、甚深、最甚深、難通達、最**[^13]**難通達，遍一切一味相。**

寅三、斥諸外道

**世尊！此聖教中修行苾芻，於勝義諦遍一切一味相尚難通達，況諸外道。**

子三、佛告善現2　丑一、長行2　寅一、印可彼說

**爾時世尊告長老善現曰：如是如是！善現！我於微細、最微細、甚深、最甚深、難通達、最難通達，遍一切一味相勝義諦現正等覺；現等覺已，為他宣說、顯示、開解、施設、照了。**

寅二、釋其所以2　卯一、正顯3　辰一、清淨所緣3　巳一、舉於一切

**何以故？善現！我已顯示於一切蘊中，清淨所緣是勝義諦；我已顯示於一切處、緣起、食、諦、界、念住、正斷、神足、根、力、覺支、道支中，清淨所緣是勝義諦。**

　　清淨所緣是勝義諦者：諸法真如，名勝義諦。唯是無漏正智境界，由此說彼清淨所緣。

巳二、明一味相2　午一、舉一切蘊

**此清淨所緣，於一切蘊中是一味相，無別異相。**

午二、例餘處等

**如於蘊中，如是於一切處中乃至一切道支中是一味相，無別異相。**

巳三、結成遍義

**是故善現！由此道理，當知勝義諦是遍一切一味相。**

辰二、諸法無我3　巳一、隨一通達

**復次，善現！修觀行苾芻，通達一蘊真如勝義法無我性已，更不尋求各別餘蘊、諸處、緣起、食、諦、界、念住、正斷、神足、根、力、覺支、道支真如勝義法無我性。**

巳二、趣證一切

**唯即隨此真如勝義無二智為依止故，於遍一切一味相勝義諦審察趣證。**

巳三、結成遍義

**是故善現！由此道理，當知勝義諦是遍一切一味相。**

辰三、簡非有為3　巳一、詰非

**復次，善現！如彼諸蘊展轉異相，如彼諸處、緣起、食、諦、界、念住、正斷、神足、根、力、覺支、道支展轉異相。若一切法真如勝義法無我性亦異相者，是則真如勝義法無我性亦應有因，從因所生；若從因生，應是有為；若是有為，應非勝義；若非勝義，應更尋求餘勝義諦。**

巳二、顯正

**善現！由此真如勝義法無我性不名有因，非因所生，亦非有為，是勝義諦。得此勝義，更不尋求餘勝義諦，唯有常常時、恆恆時，如來出世，若不出世，諸法法性安立、法界安住。**

　　諸法法性安立等者：無始時來理成就性，是名法性。如其法性安立諸法，由是說言法性安立。又此諸法以彼法性為因，性無顛倒，由此說言法界安住。

巳三、結成

**是故善現！由此道理，當知勝義諦是遍一切一味相。**

卯二、喻成

**善現！譬如種種非一品類異相色中，虛空無相、無分別、無變異、遍一切一味相；如是異性、異相一切法中，勝義諦遍一切一味相，當知亦然。**

丑二、重頌

**爾時世尊欲重宣此義而說頌曰：**

**　此遍一切一味相　勝義諸佛說無異**

**　若有於中異分別　彼定愚癡依上慢**

**瑜伽師地論科句披尋記卷第七十五**

[^1]: 「雖」，大正作「離」。

[^2]: 「己」，陵本作「已」。

[^3]: 「劫」，大正作「卻」。

[^4]: 「不棄捨性」，大正、陵本作「棄捨性」。

[^5]: 「持可樂性」，大正、陵本作「不持可樂性」。

[^6]: 「下」，大正、陵本作「不」。

[^7]: 「四頁」，披尋記原作「十四頁」。

[^8]: 「日」，大正作「曰」。

[^9]: 大正無「諦」字。

[^10]: 「勝義諦」，大正作「又勝義」。

[^11]: 「酥」，大正作「蘇」。

[^12]: 「相」，大正、陵本作「界」。

[^13]: 「最」，大正作「極」。
