# 瑜伽師地論科句披尋記卷第十四

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中聞所成地第十之二**

子三、三種2　丑一、結前正顯

**已說二種佛教所應知處。次說三種。**

丑二、別廣宣說40　寅一、發起邪行令墮惡趣2　卯一、略標

**謂依十相、三門、三種及與三根，於諸有情發起邪行，能令有情墮諸惡趣。**

卯二、別釋4　辰一、十相2　巳一、列差別

**言十相者，謂壞生命、財物、妻妾，若壞實義、善友、讚美所為事業，若意三濁。**

巳二、隨難釋

**謂執受他財欲為己有，欲令他遭所不愛事，誹謗真實所有惡見。**

　　謂壞生命等者：謂若殺生，名壞生命。若不與取，名壞財物。若欲邪行，名壞妻妾。若虛妄語，名壞實義。若離間語，名壞善友。若麤惡語及與綺語，名壞讚美。此之七種，身語所作，名所為事業。若意所作，貪欲、瞋恚、邪見，名意三濁。下自隨釋，如次應知。

辰二、三門3　巳一、列差別

**言三門者，一、作業毀壞門，二、意樂毀壞門，三、方便毀壞門。**

巳二、配十相

**於十相中，前之七種作業毀壞；其次二種意樂毀壞；最後一種方便毀壞，所謂惡見。**

巳三、隨難釋

**由惡見故，羞恥、慈悲、離諸惡行悉皆毀壞；無有羞恥、無有慈悲，廣造眾惡。**

辰三、三種

**言三種者，一、身所作，二、語所作，三、意所作。**

辰四、三根2　巳一、列差別

**言三根者，一、為自饒益相，二、為損害他相，三、於他顛倒相。**

巳二、隨難釋

**謂於非法而作法想，於不應作作應作想，堅執現行。**

　　言三根等者：當知由貪瞋癡三不善根，故名三根，如次配釋應知。

寅二、能令有情護不護根2　卯一、正辨相2　辰一、舉不護2　巳一、總標列

**復有三法，能令有情不護諸根。一、於依止中邪法種子，二、於諸境界取不正相，三、於私隱處不正思惟。**

巳二、明三法2　午一、標舉

**如是三種，當知即是欲貪、瞋恚及與害品。**

　　一於依止中邪法種子等者：此中邪法，即欲、恚、害，今說彼種以為第一。由欲、恚、害，於諸境界取淨妙相，或瞋恚相等，故說彼相以為第二。復於彼相不正思惟，多所修習，故說思惟以為第三。如是三種，當知通說欲貪、瞋恚及與害品，非依次第一一別配。

**依四處所，發生三種不正尋思。**

午二、別顯3　未一、欲尋思

**謂於自己利等四種白品法處為欲獲得，或為不失，生欲尋思。**

未二、恚尋思

**於能障彼**[^1]**怨、中二品有情處所，生恚尋思。**

未三、害尋思3　申一、標

**於親友品有情處所，生害尋思。**

申二、徵

**所以者何？**

申三、釋

**若親友品或時違犯，於彼不生全斷滅欲，唯有輕微苦楚方便訓罰之欲。**

辰二、例能護

**與此相**[^2]**違所有白品，如應當知。**

　　依四處所發生三種不正尋思等者：世八法中，若利、若譽、若稱、若樂，名四處所。於是處所自為獲得，或為不失，生欲尋思。於是處所若他為障，即於怨、中有情生恚尋思；於親有情生害尋思。

卯二、廣攝種3　辰一、標

**略有四種內法種子，遍攝一切諸法種子。**

辰二、列

**一、世間種子，二、出世種子，三、不清淨種子，四、清淨種子。**

辰三、釋4　巳一、世間種子

**世間種子者，謂欲、色、無色界繫諸行種子。**

巳二、出世種子

**出世種子者，謂能證三乘及三乘果八聖道等清淨種子。**

巳三、不清淨種子

**不清淨種子者，謂欲界繫諸行種子。**

巳四、清淨種子3　午一、標

**清淨種子復有二種。**

午二、列

**一、世間淨，二、出世間淨。**

午三、釋

**色無色繫諸行種子，名世間淨；能證三乘及三乘果八聖道等所有種子，名出世淨。**

　　出世種子等者：三十七菩提分法，是名八聖道等。舉後略前，故作是說，由後最勝能攝前故。種子為依，能證三乘無漏有為及三乘果諸無為法，是故名為出世種子。

寅三、從因所生有漏法因2　卯一、標相

**復有三種從因所生有漏法因，若於此中不如正理修方便者，能生諸苦；若能如理修方便者，於苦於因，能知能斷。**

卯二、出體

**謂於欲界繫法染汙希求，於色無色界繫法亦爾。**

　　復有三種從因所生有漏法因等者：當知此謂欲愛、色愛、無色愛，名為三種從因所生有漏法因。染汙希求，名為愛故。

寅四、能令流轉諸煩惱趣2　卯一、標

**又有三種諸煩惱趣，令諸有情流轉生死。**

卯二、釋3　辰一、初煩惱趣

**謂於勝欲發意希求，名初煩惱趣。**

辰二、第二煩惱趣

**於色無色界勝自體中發意希求，名第二煩惱趣。**

辰三、第三煩惱趣

**於邪解脫發意希求，名第三煩惱趣。**

　　又有三種諸煩惱趣等者：當知此謂欲求、有求、邪梵行求，名為三種諸煩惱趣。發煩惱意，而希求故。

寅五、欲為根本作業方便

**又有三種諸有情類欲為根本作業方便。一、為得勝欲，二、為得勝自體，三、為證勝解脫道。**

　　又有三種至勝解脫道者：當知此謂欲求、有求，及無上梵行求，名為三種諸有情類欲為根本作業方便。由諸有情一切所作，皆此三求所攝受故。

寅六、攝受自體諸行威勢2　卯一、標列

**又有三種諸有情類於三界中攝受自體諸行威勢。一、牽引威勢，二、能得威勢，三、成滿威勢。**

卯二、隨釋3　辰一、牽引威勢

**牽引威勢者，謂能引之業。**

辰二、能得威勢

**能得威勢者，謂健達縛正現在前。**

辰三、成滿威勢

**成滿威勢者，謂住於此受淨不淨諸業異熟。**

　　又有三種至諸業異熟者：當知此中，牽引威勢，謂即業有；能得威勢，謂即中有；成滿威勢，謂即受用果有。依此三種所作，故立三種攝受自體諸行威勢。三種所作者，如有尋有伺地釋。（陵本十卷一頁729）

寅七、住無明蘊生自體別2　卯一、標

**又有三種無明蘊。諸有情類住無明者，由此因緣，能生三世自體差別。**

卯二、釋

**謂於過去世前際等無知，能生現在自體；於現在世前際等無知，能生未來自體；於未來世前際等無知，即於未來能生後後當來自體。**

　　又有三種無明蘊等者：謂於前際無知，於後際無知，於前後際無知，是名三種無明蘊。由於三世住三無知，是故有情自體流轉不息。

寅八、未究竟聖災患差別3　卯一、標應斷

**又有三種未究竟聖，共諸異生生死災患。若有於彼深**[^3]**厭怖者，當速斷除三種憍逸，修習現法涅槃方便。**

卯二、列差別

**一、無病衰退，二、少年衰退，三、壽命衰退。**

卯三、勸應觀

**其有智者，應觀未來如是三事定當隨逐。**

　　當速斷除三種憍逸等者：七種憍中，無病憍、少年憍、長壽憍，是名三種憍逸。由是三種未究竟聖，共諸異生生死災患。故有智者為斷除彼，應觀未來無病衰退、少年衰退、壽命衰退定當隨逐。

寅九、繫縛有情身分差別

**又有三種有情之類，貪瞋癡縛所依處所身分差別，能急繫縛諸有情類，閉在大苦生死牢獄。一、能饒益，二、能損害，三者、平等二種俱離。**

　　又有三種至平等二種俱離者：當知此說樂受、苦受及不苦不樂受，是名三種有情身分差別。決擇分說：於樂受中多生染著，是故說彼貪所隨增。於苦受中多生憎恚，是故說彼瞋所隨增。於不苦不樂受中計四顛倒，是故說彼不苦不樂受無明所隨增。由是故說身分差別，名為貪瞋癡縛所依處所。

寅十、遍攝眾苦三苦差別2　卯一、標列

**又有三處所生諸苦，遍攝有情所有眾苦。一、合會所生苦，二、乖離所生苦，三**[^4]**、平等相續苦。**

卯二、配位

**初由損害位和合故；第二由饒益位變壞故；第三於一切位相續而轉，麤重所攝，諸行所生，唯眾賢聖覺之為苦，非諸異生。**

　　又有三處所生諸苦等者：此中三苦，謂即苦苦、壞苦及與行苦。如是三苦從三受生，是名三處所生諸苦。如次配釋應知。苦苦、壞苦行相易知，名世俗苦。行自性苦相難可了，名勝義苦；由是故說唯眾賢聖覺之為苦，非諸異生。

寅十一、障預流果心高舉法

**又有三種心高舉法，違害欲求沙門果證修方便者預流果支，能障沙門令不得證。一者、以己校**[^5]**量於他，謂我為勝，心生高舉；二者、以己校**[^6]**量於他，謂我相似，心生高舉；三者、以己校量於他，謂我為劣，心生高舉。**

　　又有三種心高舉法等者：當知此說勝、等、劣慢，是名三種心高舉法。如次配釋應知。由是諸慢，於說法師及教授者不善承事，亦復不能無倒聞思，成辦所修，是名違害預流果支。如下自說。（陵本十四卷九頁1207）能障沙門令不得證。當知此中，聖道名沙門，煩惱斷名果。如聲聞地說。（陵本二十九卷十三頁2446）

寅十二、能生三世諸行種子

**復有三種種子，當知能生一切諸行。一、已與果，二、未與果，三、果正現前。**

　　復有三種種子等者：當知此說三世種子差別。已與果故，是過去；未與果故，是未來；果正現前，是現在。

寅十三、諸行言說所依處別

**又有三種諸行言說所依處。所謂去來今。**

　　又有三種諸行言說所依處等者：當知此說諸有為法三世差別。自性已滅，是過去；自性未受，是未來；自性受用未盡，是現在。由是差別為所戲論，是故名為言說依處。

寅十四、能攝諸色自性差別2　卯一、標列三相

**又有三相，能攝一切色法自相。謂顯、形、作用，安立眼識所取之色。於自處所，障礙餘色行住，安立根色，若一切境界色；當知一切總有十色。及定地色。**

　　又有三相能攝一切色法自相等者：當知此說有見、有對、無見無對三種色相。青、黃、赤、白等，是名顯色。長、短、方、圓等，是名形色。取、捨[^7]、屈、伸等，是名表色；此說作用，名別義同。如是諸色，是眼所行、眼境界，眼識所行、眼識境界、眼識所緣。如五識身相應地說。（陵本一卷六頁11）當知是名有見色相。於自所據各別處所，障礙餘色往來容受諸業，當知是名有對色相。於此安立一切所依根色及所緣境界色。此中一切，總有眼、耳、鼻、舌、身、色、聲、香、味、觸十色應知。又定地色，非眼識所取，非障礙餘住，是名無見無對色。當知此色唯是大威德心所緣境界，非餘。如決擇分說。（陵本六十五卷十頁5183）

卯二、喻成定色

**若得淨定，為引變化修方便者所有諸色，當知是內化心境界，亦是未滿變化心果。**

　　若得淨定至未滿變化心果者：離諸定障，名得淨定。能引種種諸變化色，當知唯內化心境界。如是境界從化心生，故說亦是變化心果。修方便位心未自在，故言未滿。此舉化色，喻成定色，唯是大威德心所緣，由定自在，隨其所欲，定心境界影像生故。決擇分中亦舉化色為喻應知。（陵本六十五卷十頁5183）

寅十五、煩惱隨逐諸心差別

**又有三種為諸煩惱所隨逐心。一、諸異生心，二、未滿學心，三、已滿學心。**

　　又有三種為諸煩惱所隨逐心等者：此中三種，初二易知。第三已滿學心，謂至最後學位喻如金剛三摩地生，正斷修道所斷一切煩惱，是故亦說為諸煩惱所隨逐心。

寅十六、聽聞法者受持差別

**又有三種聽聞法者。一、於法於義不能受持；二、唯能領受，不能任持；三、能受能持。**

　　又有三種聽聞法者等者：當知此說軟根、中根、利根補特伽羅，是名三種聽聞法者。如次配釋應知。

寅十七、趣入無常觀行差別

**又有三法，是修行者觀身語意無常性觀趣入上首。一者、入出息，二者、尋伺，三者、想思。**

　　又有三法等者：此中三法，所謂身行、語行、意行。如次配釋應知。

寅十八、應受供養尊勝差別

**又有三種尊勝應受供**[^8]**養。一、年齒增上，二、族姓增上，三、功德增上。**

寅十九、定及不定住因差別2　卯一、標舉

**又有三種住定不定因。二**[^9]**是定因，一不定因。**

卯二、隨釋

**一、惡趣定因，謂無間業。二、善趣涅槃定因，謂無漏有為法。三、不定因，謂所餘法。**

　　又有三種住定不定因等者：當知此說邪性聚定、正性聚定、不定聚定，名三種住定不定因。如次配釋應知。

寅二十、令教久住舉罪差別

**又有三法，為令聖教得久住故，展轉舉罪。一者、現見身語現行違犯學處；二、從他聞；三、以餘相比度了知。**

　　又有三法等者：此中三法，謂見、聞、疑。由是因緣，展轉舉罪。如次配釋應知。

寅二十一、為顯己德說諸不護2　卯一、標

**又諸如來自說具足三不護德。**

卯二、釋2　辰一、顯他惡

**為顯外道諸師內懷眾惡，自稱一切智者，實非一切智者。**

辰二、令彼信

**又欲令彼於如來所發起真實一切智信。**

　　又諸如來自說具足三不護德等者：三不護德，如建立品說應知。（陵本五十卷十一頁4004）如來現行身業，妙善清淨，無不清淨現行身業可須覆藏，是故不護。如身業不護，如是第二語業不護，第三意業不護應知。此如顯揚論說。（顯揚四卷九頁31,499b）

寅二十二、邪執所生燒惱差別

**復有三種邪執所生大火所起有情燒惱。一、貪愛燒惱，二、愁憂燒惱，三、顛倒燒惱。**

　　復有三種至顛倒燒惱者：當知此說貪瞋癡三燒惱法，有尋有伺地中煩惱差別有此種類故。（陵本八卷七頁574）如次配釋應知。

寅二十三、示無虛誑事火差別

**又有三火，為化樂福邪事外火勝解有情，示無虛誑所應事火；雖實非火，假立火名。一者、父母，二者、妻子，三者、真實應供福田。**

寅二十四、真實增上生道差別

**又有三種，為諸樂欲增上生者，所說真實增上生道。一者、布施，得大財富；二者、持戒，得往善趣；三者、修定，遠離苦受，得生一向無有惱害樂世界中。**

　　又有三種至樂世界中者：當知此說施、戒、修三福業事。如次配釋應知。

寅二十五、觀待生樂諸欲差別

**又有三種諸受欲者劣、中、勝欲，觀待諸欲所生樂故。一、多用功力依緣諸欲，謂現前住所有諸欲。二、少用功力依心諸欲，謂樂化天所有諸欲。三、極少功力依心諸欲，謂他化天所有諸欲。**

　　又有三種至他化天所有諸欲者：當知此說三種欲生，如有尋有伺地已釋其相。（陵本五卷六頁339）依彼有情，說有三欲。如次配釋應知。

寅二十六、超過諸欲劣等樂別

**又有三種超過諸欲劣、中、勝樂。一、有尋伺喜，二、無尋伺喜，三、離喜之樂。**

　　又有三種至離喜之樂者：當知此說三種樂生，如有尋有伺地已釋其相。（陵本五卷六頁341）依彼有情，說有三樂。如次配釋應知。

寅二十七、悟入所知方便差別

**又有三種覺悟所知，能令三乘出離眾苦。一、從他聞音種類，二、內正思惟種類，三、長時修習止觀種類。**

　　又有三種覺悟所知等者：當知此說聞思修三所成事差別。如次配釋應知。

寅二十八、覺悟所知凡聖差別

**又有三種覺悟所知。一者、具縛，二、不具縛，三、全無縛。**

　　又有三種覺悟所知等者：當知此約具聞思修三種補特伽羅為論，說有三別。一者、具縛，所謂異生；二，不具縛，謂有學聖；三、全無縛，謂無學果。

寅二十九、所應作事次第差別

**又有三種所應作事，修觀行者由此三事增上力故，修習信等一切善法。一者、永斷見道所斷諸煩惱已，證預流果；二者、永斷修道所斷諸煩惱已，漸次證得一來、不還、阿羅漢果；三者、證得阿羅漢已，現法樂住。**

　　又有三種所應作事等者：此中三事，如文可知。世出世間信、勤、念、定、慧五根，是名信等一切善法。

寅三十、於所知境能照差別

**又由三分照了一切所知境界**[^10]**增上力故，建立三眼。一者、肉眼，能照顯露無有障礙有見諸色；二者、天眼，能照顯露、不顯露、有障、無障有見諸色；三者、慧眼，照一切種若色非色所有諸法。**

　　又有三分照了一切所知境界等者：一切所知境界為所照了，種種分齊，有三差別，是名三分。由此三分，建立三眼，依彼增上能照了故。

寅三十一、能害煩惱怨敵差別

**又有三法，能害現行煩惱怨敵。一者、信順善友；二者、不與在家出家諸眾雜住；三者、內正作意，覺悟所知真實道理。**

寅三十二、教誡數習方便差別2　卯一、舉教誡

**復有三種正教誡方便，能展轉證後後所證及得涅槃。一、於尸羅正教誡方便，二、於心住正教誡方便，三、於覺悟所知真實道理正教誡方便。**

卯二、例數習

**如正教誡方便有三種，當知數習正教誡方便亦爾。**

　　復有三種正教誡方便等者：當知此說戒定慧三無漏學差別。如次配釋應知。

寅三十三、得安隱住修法差別

**又於正教誡方便現修習時，由三種法得安隱住。一者、空、無願、無相、滅盡等至，二者、四靜慮，三者、四無量。**

　　由三種法得安隱住等者：當知此說聖住、天住、梵住。如次配釋應知。

寅三十四、心一境性行相差別

**又略有三種心一境性，能令證得如實智見。一、於意言中，種種差別所緣行相；二、意言無間，種種差別所緣行相；三、超度意言，專注一境，無種種無差別所緣行相。**

　　又略有三種心一境性等者：當知此依修瑜伽師三種差別，說有三種心一境性。謂初修業瑜伽師、已習行瑜伽師、已度作意瑜伽師，是名三種瑜伽師。初修業瑜伽師，於諸煩惱欲淨其心，發起攝受正勤修習了相作意；即此所說初一，於意言中，種種差別所緣行相。已習行瑜伽師，除了相作意，於餘乃至加行究竟五作意中已善修習；即此所說第二，意言無間，種種差別所緣行相。已度作意瑜伽師，安住加行究竟果作意位中；即此所說第三，超度意言，專注一境，無種種無差別所緣行相。義如聲聞地說。（陵本二十八卷十三頁2370）

寅三十五、令入聖教攝受差別

**又有三處，能善攝受於惡邪處妄計尊勝及處中庸**[^11]**所化有情，引入聖教。一、現己**[^12]**所有最勝神通，二、於他所有染淨諸行遮止開許，三、宣說妙法正教正誡。**

　　又有三處等者：當知此說三種神變，名為三處。謂神境神變、記說神變、教誡神變，是名三種神變。如次配釋應知。依此三種神變，令邪惡眾生處中信，令處中眾能生淨信，由是此說能善攝受於惡邪處妄計尊勝及處中庸所化有情，引入聖教。

寅三十六、建立第一義淨差別

**又有三淨，為欲斷除樂淨外道，以外事水暫除外垢，自謂已得第一清淨所起邪慢故；建立此三第一義淨。不淨處生超越因故。**

　　又有三淨等者：身語意淨，是名三淨。由此為因，超越不淨處生，是故建立第一義淨。不淨處生者，謂生欲界故。如顯揚釋應知。（顯揚十八卷十六頁31,572b）

寅三十七、建立真實牟尼差別2　卯一、顯所為

**又有三種牟尼，為欲斷除持牟尼戒諸外道等暫息**[^13]**語言，自謂已得真實寂靜所起邪執故；又為顯說無倒牟尼故；建立三種真實牟尼。**

卯二、出體性

**即是聖所愛戒所攝身語二業，及無漏心。**

　　又有三種牟尼等者：此中三種，亦謂身語意業。一切聖者所有學無學業，名寂靜業，亦名默然業，即此所說牟尼應知。

寅三十八、能斷尋思諸法差別

**又有三法，能令處遠離者斷除現行不正尋思。謂由他所誹毀、自所誹毀**[^14]**、退失大利增上力故，所起慚、愧**[^15]**及與愛敬。**

　　又有三法等者：此中三法，謂即慚、愧及與愛敬。由他誹毀，是故起愧；由自誹毀，是故起慚；由退失利，故起愛敬。說此三法，能斷現行不正尋思。

寅三十九、最勝無上智果差別2　卯一、略標別

**又依道及道果，當知有三種最勝無上。謂無常智、苦智、無我智；樂速通等四種行跡；一切世間、出世間，有學、無學，時解脫、不動心解脫；最勝無上。**

卯二、明次第

**修觀行者先得其智；由此智故，為斷煩惱，次修行跡；修行跡已，心得解脫。**

　　又依道及道果等者：當知此依智、行、果三，說有三種最勝無上。智、行即道，果即道果故。無常等智能證現觀，名智最勝無上。樂速通等四種行跡能盡諸漏，名行最勝無上。一切世間、出世間，有學、無學，時解脫、不動心解脫，名果最勝無上。此中一切世間、出世間，謂四種現法樂住，解脫定障所得果故。有學、無學，謂四沙門果，解脫煩惱所得果故。時解脫、不動心解脫，謂住解脫補特伽羅。時解脫者，謂鈍根種姓；不動心解脫者，謂利根種姓。如聲聞地說。（陵本二十六卷六頁2188）

寅四十、斷常等愚能治差別

**又有三明。當知為顯於前後中際，斷常二邊邪執現法涅槃愚癡沙門婆羅門無明性故，建立三明。**

　　又有三明等者：愚前際故，或起常執；愚後際故，或起斷執；愚中際故，或計現法涅槃；是即無明三種差別。為治此故，建立三明。

子四、四種2　丑一、結前正顯

**已說三種佛教所應知處。次說四種。**

丑二、別廣宣說39　寅一、念住差別2　卯一、由攝一切所知及智2　辰一、標

**謂有四法，能攝一切所知及智。**

辰二、釋2　巳一、舉身念住

**謂身，及聞思修增上念住以為依止緣身境慧。**

巳二、例餘念住

**如身及緣身境慧，當知受、心、法，及緣受、心、法境慧亦爾。**

　　謂有四法能攝一切所知及智等者：此中四法，謂四念住，如文可知。身、受、心、法為所觀境，能緣彼慧名能觀智。由此四法所觀、能觀遍攝一切法盡，故說能攝一切所知及智。

卯二、由能對治執取等縛2　辰一、標列

**復有差別，謂四種縛。一、執取縛，二、領受縛，三、了別縛，四、執著縛。**

辰二、配釋

**當知心於身，由執取縛所縛；於受，由內領受縛所縛；於色等境界相，由了別縛所縛；即於所說身等，由貪瞋等大小煩惱執著縛所縛。對治如是四種縛故，立四念住。**

　　復有差別謂四種縛等者：當知此說四種顛倒，名四種縛。謂不淨計淨，是執取縛；於苦計樂，是領受縛；無常計常，是了別縛；無我計我，是執著縛。由為對治四顛倒故，立四念住。此說四縛，其義亦同。於所知境，不隨所欲得如實知，是縛義故。

寅二、正勤差別

**又有四種欲勤為先，觀察過患及與對治以為依止，能斷現行諸不善法，及斷彼繫；能得善法，及能增長。**

　　又有四種欲勤為先等者：當知此說四正斷。發起希願及勤精進斷惡修善，是名欲勤為先。觀察過患，謂於惡不善法；觀察對治，謂於一切善法。能斷現行諸不善法，謂於彼已生；及斷彼繫，謂於彼未生。能得善法，謂於彼未生；及能增長，謂於彼已生。是四正斷差別應知。

寅三、神足差別

**又有四種為欲住心為得勝定修方便者，心住如意能生長門。一、樂出離欲；二、受持讀誦，悔過精進；三、能取賢善定相之心；四、住空閑處，觀察諸法。**

　　又有四種為欲住心等者：當知此說四三摩地。謂欲三摩地、勤三摩地、心三摩地、觀三摩地。由欲增上力所得三摩地，名欲三摩地；即此所說樂出離欲為其方便。由勤增上力所得三摩地，名勤三摩地；即此所說受持讀誦，悔過精進為其方便。由心增上力所得三摩地，名心三摩地；即此所說能取賢善定相之心為其方便。由觀增上力所得三摩地，名觀三摩地，即此所說住空閑處，觀察諸法為其方便。由是方便，圓滿成辦三摩地事，亦復說名成就四種神足。如意自在，有勝堪能故。

寅四、定心差別

**又有四種心定心住。一、有尋有伺有喜心住；二、無尋無伺有喜心住；三、無尋無伺離喜心住；四、捨念清淨，超度一切苦樂心住。**

　　又有四種心定心住等者：當知此說四種靜慮，名為四種心定心住。如次配釋應知。

寅五、所知真實差別3　卯一、標真實

**又有四種所知真實。**

卯二、明建立

**染汙、清淨二品別故，建立四種。若能了知、善了知者，能斷見、修所斷一切煩惱。**

卯三、出體性

**一、染汙品果真實，二、彼品因真實，三、清淨品果真實，四、彼品因真實。**

　　又有四種所知真實等者：當知此說四種諦法，名為四種所知真實。如次配釋應知。

寅六、由想為先戲論縛別

**又有四種想為先戲論縛。一、於小欲中想為先戲論縛，二、於大色中想為先戲論縛，三、於無量空、識無邊處想為先戲論縛，四、於無所有處想為先戲論縛。**

　　又有四種想為先戲論縛等者：此中小想，謂於欲界。大想，謂於色界。無量想，謂於空無邊處、識無邊處。無所有想，謂於無所有處。由想為先，有戲論縛，想為言說因故。

寅七、於恚害等能治差別

**又有四法，於諸有情對治恚害不樂欲貪。善修習時能生大福，能趣離欲。一、慈，二、悲，三、喜，四、捨。**

　　又有四法於諸有情對治恚害不樂欲貪等者：當知此說四無量定。慈對治恚，無損行轉故。悲對治害，為除他苦，勝樂行轉故。喜治不樂，於他樂事隨喜行轉故。捨治貪恚，俱捨行轉故。如三摩呬多地說。（陵本十一卷十三頁903）

寅八、超過色界諸處差別

**又有四法超過色界，令成遠分。謂空處、識處、無所有處、非想非非想處。**

　　又有四法超過色界令成遠分等者：此中四法，謂四無色，如文可知。

寅九、為斷四愛任持差別2　卯一、標

**又有四種，為令解脫速得圓滿，勤修行者聖解脫欲勝任持法，為斷四愛增上力故。**

卯二、釋

**謂為衣服、飲食、臥具，少有所求，無作無亂，時無虛度，勤修方便；心離散亂，樂斷煩惱、樂修正道。**

　　又有四種至樂修正道者：當知此說聖解脫欲勝任持法，即四聖種。衣服、飲食、臥具喜足，是名前三聖種。第四聖種，謂樂斷修。由斷衣服、飲食、臥具及有非有四種愛故。此中少有所求，謂於衣服喜足；但持三衣，但持毳衣等故。無作無亂，謂於飲食喜足；常期乞食，次第乞食等故。時無虛度，勤修方便，謂於臥具喜足；住阿練若，初夜後夜常勤修習悎寤瑜伽故。餘文易知。

寅十、修習道果煩惱斷別

**又有四種修習道果諸煩惱斷。一、見所斷煩惱斷，二、修所斷下分結上中品斷，三、即此無餘斷，四、上分結無餘斷。**

　　又有四種修習道果諸煩惱斷等者：此說四沙門果，如次配釋應知。

寅十一、證預流支清淨差別3　卯一、標

**復有四種證預流支，能令行者於佛聖教及善趣中畢竟不動。**

卯二、釋2　辰一、心清淨2　巳一、辨2　午一、舉於大師所

**謂於大師所真覺所生無動心淨。**

午二、例所證法等

**如於大師所，當知於所證法及為證法修正**[^16]**行者所亦爾。**

巳二、結

**如是三種名心清淨。**

辰二、色清淨

**第四一種名色清淨，聖所愛戒所攝故。**

卯三、配

**前之三種，令於聖教無有動搖；最後一種，令於善趣無有動搖。**

　　復有四種證預流支等者：當知此說佛、法、僧、戒四種證淨。前之三種依止淨信而得建立，今於此中名心清淨。第四一種依止淨戒而得建立，今於此中名色清淨；身語二業色行攝故。攝事分說：具足正見如來弟子，略由二法，能正攝受澄清性故，應知建立四種證淨。（陵本九十八卷二十五頁7397）是故此中說如是別。

寅十二、證預流支方便差別

**又有四種證預流支。一、於說法師及教授者能善承事，無所違犯；二、無倒聽聞師所說法及教授法；三、於所聞法能正思惟及善通達；四、成辦所修。**

　　又有四種證預流支等者：當知此說四種正行，名為四種證預流支。謂親近善士、聽聞正法、如理作意、法隨法行，名四正行。如次配釋應知。

寅十三、攝一切智智類差別

**又有四智攝一切智。一、唯無漏，於諸法中能現見智；二、一向無漏，於諸法中非現見智；三、一向有漏，或如理所引、或不如理所引、或非如理非不如理所引世間智；四、通有漏、無漏他心差別智。**

　　又有四智攝一切智等者：法智、類智、世俗智、他心智，是名四智。如次配釋應知。觀下諦境法現在前各別緣故，名於諸法中能現見智。觀上諦境法不現前總合緣故，名於諸法中非現見智。

寅十四、能盡諸漏真實智別

**又有四種於轉還品真實能取智，能盡諸漏。一、轉品果真實智，二、轉品因真實智，三、還品果真實智，四、還品因真實智。**

　　又有四種於轉還品真實能取智等者：此說依四聖諦觀緣起智有是四別。緣起聖道經說：曾見老死，見老死集，見老死滅，見於老死趣滅行跡；如是曾見生、有、取、愛、受、觸、六處、名色、識、行，曾見行集，曾見行滅，曾見於行趣滅行跡。如文配釋其義應知。

寅十五、能斷煩惱正方便別

**又有四法，能令信者為斷煩惱修正方便。一、相續殷重作用精進，二、正知行念，三、奢摩他，四、毗鉢舍那。**

寅十六、通達法等所依差別

**又有四種能通達法，能盡上漏所依足跡。謂為得聖道，修有漏慧；既得道已，闕諸煩惱及闕諸事；無餘永斷諸煩惱事；如所得道轉更修習。**

　　又有四種能通達法等者：當知此說四種居處，名為四種能通達法。謂慧居處、諦居處、捨居處、寂靜居處，是名四種居處。此中為得聖道，修有漏慧，即慧居處。既得道已，闕諸煩惱及闕諸事，即諦居處。無餘永斷諸煩惱事，即捨居處。如所得道轉更修習，即寂靜居處。此四居處，如顯揚釋。（顯揚二卷十八頁31,490b）

寅十七、展轉相應無色蘊別

**又有四法展轉相應，有行、有緣，和合而轉、同一緣轉。謂受、想、行、識。**

　　又有四法展轉相應等者：於五蘊中，受、想、行、識，無色蘊攝，依此建立，名為四法。

寅十八、令樂聖教諸護差別

**又有四護，能令已入佛聖教者愛樂聖教。一者、命護，二者、力護，三者、心煩惱護，四者、正方便護。**

　　又有四護等者：依四所依，立四種護。所謂衣服、飲食、臥具、病緣醫藥供身什物，名四所依。於此四依，以法追求，不以非法，是名命護。為當存養，如法受用，是名力護。起惡尋思，應速除遣，是名心煩惱護。能忍眾苦，精進無懈，是名正方便護。

寅十九、能得正見所依處別3　卯一、標

**又有四種能得正見無倒義行所依處所。**

卯二、配

**由前三種，行時清淨；由後一種，住時清淨。**

卯三、釋2　辰一、捨念正知

**謂守根門者，於諸境界不順**[^17]**不違，為守根門念增上力，正知**[^18]**而行。**

辰二、心一境性

**住遠離者，心無染汙，專注一緣。**

　　由前三種行時清淨等者：捨、念、正知，是名三種。由捨為依，行平等位，是名於諸境界不順不違。由念為依，能防護意，不生煩惱，是名念增上力。正知為依，於色聲等不取其相、不取隨好，是名正知而行。是即由前三種行時清淨。心無染汙，專注一緣，謂善心一境性。是即由後一種住時清淨。

寅二十、明及解脫能證行別

**又由四行，當知能證明及解脫。由念、眼、慧能證於明；又由身故，能證不動及時解脫。**

　　由念眼慧能證於明等者：宿住智通，是名為念。死生智通，是名為眼。漏盡智通，是名為慧。如其次第，能治前際、後際、中際愚故，是故說言能證於明。即三種中所謂三明，俱在無學身中起故。又諸無學住最後有，餘依未盡，是名為身。由住於此能般涅槃，而有鈍根及利根別，是故說言能證不動及時解脫。

寅二十一、諸造色生依止差別

**復有四法，能為廣大種種差別諸所造色生起依止。一者、堅性，二者、濕性，三者，煖性，四者、輕等動性。**

　　復有四法至輕等動性者：此中四法，如其次第地、水、火、風四大應知。

寅二十二、任持有情及攝益別

**又有四法，能持已生諸有情類令得久住，及能攝益尋求有者。攝事分中當廣分別。**

　　又有四法至當廣分別者：此說四食應知。謂段食、觸食、意思食、識食。如是四食，能令已生有情安住。又令有情追求後有、愛樂後有，於其後有未能斷者，能攝後有、遍攝後有、隨攝後有，名能攝益尋求有者。攝事分中別顯其相應知。（陵本九十四卷十七頁7109）

寅二十三、於生死中諸識住別2　卯一、標

**又有四種於生死中諸識流轉所依足跡。**

卯二、釋2　辰一、舉於諸色

**謂於諸色見已趣向；由貪愛故，取為所緣；所依、境界俱有建立。**

辰二、例於受等

**如於諸色，於受、想、行，當知亦爾。**

　　又有四種至當知亦爾者：當知此說色、受、想、行四種識住。如經中說：識隨色住，緣色為境，依色而住。此中三句，如次配釋：由識隨色住，故於諸色見已趣向；由緣色為境，故彼貪愛，取為所緣；由依色而住，故有內身、外境諸麤重苦之所隨逐，是名所依、境界俱有建立。如是於受、想、行亦有三別，故言亦爾。

寅二十四、有顧戀等諸愛差別2　卯一、別辨相

**又諸苾芻，顧戀現法身命為依止故，而於衣服、飲食、臥具生希求愛；顧戀後法身命為依止故，而於後有生希求愛；**

　　顧戀後法身命為依止故等者：分別緣起初勝法門經說：謂有一類，愚於現在已得自體，於六觸處為緣生受便起味著；由味著故，希求當來。如是類受，此說有愛，應如是知。

**愚於涅槃為依止故，而於無有生希求愛。**

卯二、略顯義

**如是略有四種希求之愛。謂衣**[^19]**服愛、飲食愛、臥具愛、有無有愛。**

　　愚於涅槃為依止故等者：分別緣起初勝法門經說：若復以其苦受為緣，生無有愛，厭離俱行，非理所引厭離相應。依止此愛不正方便，求無有時，即便發起出離惡見、定期惡見，及此二種所依惡見。此無有愛，應如是知。

寅二十五、能令現行作不應作

**又有四法，能令有情現行造作所不應作。謂隨順可愛事，違逆不可愛事，怖畏彊敵其心顛倒，愚於現法及後法果。**

　　又有四法能令有情現行造作所不應作等者：此中四法，應知即是貪、瞋、邪見、無明。如次配釋應知。

寅二十六、能斷疑等記論差別2　卯一、總標列

**又有四種請**[^20]**問記論，能斷所疑，能悟未悟，又能任持勝決擇力。謂於法實相應一向記，於諸有情業果異熟應分別記，於隱密說非一向問應詰問記，於不如理應當置記。**

卯二、隨難釋

**於此問中，云何名記？謂記彼問，言佛世尊於斯不記。**

　　謂於法實相應一向記等者：如有問者，問死生殊、我一異等。記有四者，謂答四問。若作是問：一切有情皆當死不？應一向記：一切有情皆定當死。是謂於法實相應一向記。若作是問：一切死者皆當生不？應分別記：有煩惱者當生，非餘。是謂於諸有情業果異熟應分別記。若作是問：人為勝劣？應反詰記：為何所方？若言方天，應記人劣；若言方下，應記人勝。是謂於隱密說非一向問應詰問記。若作是問：蘊與有情為一為異？應捨置記：有情無實故，一異性不成；如石女兒白黑等性。是謂於不如理應當置記。如問死生殊、我一異等有四種記，如是於餘一切隨應當知。俱舍論中廣說其事。（俱舍論十九卷十七頁29,103a）

寅二十七、惠捨清淨不清淨別2　卯一、標列相

**又有四種惠捨，或清淨，或不清淨。三種清淨，謂唯自身戒見具足，或復唯他戒見具足，或自及他戒見具足；一不清淨，謂自及他戒見二種俱不具足。**

卯二、明得失

**其清淨者，當生善趣，資產豐饒；不清淨者，當生惡趣，資產無匱。**

　　又有四種惠捨等者：聲聞地說：謂若布施，其性無罪，為莊嚴心、為助伴心、為資瑜伽、為得上義而修布施，是名惠捨。（陵本二十五卷十四頁2126）今依施者、施主有二差別，隨應施設或自、或他。謂若自手施，名為施者；若自物施、若欲樂施，名為施主。亦如聲聞地說。（陵本二十五卷十四頁2127）如以他物自手行施，是則施者名自，施主名他。如以自物令他行施，是則施主名自，施者名他。如是自他惠捨隨一清淨，或俱清淨，或俱不淨，說有四句差別，是名四種惠捨，如文可知。

寅二十八、能攝大眾方便差別

**又有四種攝眾方便，能正攝化一切大眾。一、饒益方便，二、攝受方便，三、引導方便，四、修治方便。**

　　又有四種攝眾方便等者：當知此說布施、愛語、利行、同事，名為四種攝眾方便。如次配釋應知。菩薩地中說為隨攝方便、能攝方便、令入方便、隨轉方便。（陵本三十八卷二十二頁3176）與此義同，應準彼釋。

寅二十九、業生有情依止差別

**又有四種從業所生諸有情類，於彼彼趣生依止門。一、由業及卵\[穀-禾+卵\]，二、由業及胎膜，三、由業及潤汙，四、唯由業。**

　　又有四種從業所生諸有情類等者：諸有情生有四差別。謂卵生、胎生、濕生、化生。如次配釋應知。

寅三十、受生有情死緣差別

**又彼彼處受生有情有四種死。一者、由自故死，謂於戲忘、意忿天中而受生者。二、由他故死，謂於羯羅藍、頞部曇、閉尸、鍵南母腹中者。三、俱由故死，謂在欲界所餘有情。四、俱不由故死，謂色無色界有頂為後所有有情。**

　　又彼彼處受生有情有四種死等者：諸有情類有四種得自體差別，如前有尋有伺地[^21]已說。（陵本五卷七頁344）今於此中，說四種死，應準彼釋。

寅三十一、苦遲通等清淨道別

**復有四清淨道。一、非功用根圓滿，亦非喜樂圓滿；二、功用根圓滿，非喜樂圓滿；三、喜樂圓滿，非功用根圓滿；四、喜樂圓滿，亦功用根圓滿。**

　　復有四清淨道等者：當知此說四種通行，名為四清淨道：一、苦遲通行，由鈍根故，說非功用根圓滿；由未得現法樂住故，說彼亦非喜樂圓滿。二、苦速通行，由利根故，說功用根圓滿；由未得現法樂住故，說非喜樂圓滿。三、樂遲通行，由已得現法樂住故，說喜樂圓滿；由鈍根故，說非功用根圓滿。四、樂速通行，由已得現法樂住及利根故，說喜樂圓滿，亦功用根圓滿。

寅三十二、背惡說等清淨道別2　卯一、標列

**又有四清淨道。一、背惡說法及毗奈耶，二、向善說法及毗奈耶，三、資糧道，四、清淨道。**

卯二、隨釋4　辰一、背惡說

**此中最初，謂如有一，於外道見及引無義苦切行中，心不愛樂，亦不忍可。**

　　此中最初至亦不忍可者：此中有二差別，謂於外道見及引無義苦切行中，如其次第，心不愛樂，亦不忍可，釋前背惡說法及毗奈耶。

辰二、向善說

**第二，謂如有一，於蘊、界、處、緣起、處非處等諸善巧中，愛樂忍可；又能堪忍寒熱等苦。**

　　第二至又能堪忍寒熱等苦者：此中於諸善巧愛樂忍可，及能堪忍寒熱等苦，如其次第，釋前向善說法及毗奈耶。

辰三、資糧道

**第三，謂淨尸羅、守根門等諸善資糧所攝正法。**

辰四、清淨道

**第四，謂奢摩他、毗鉢舍那斷諸煩惱現法樂住。**

寅三十三、學增上心方便差別

**又有四種學增上心方便。謂未離欲者，為得不還果；或不還果，依未至定求現法樂住；又為令他斷諸惡法，及往善趣；又為自己斷諸煩惱，得勝決擇。**

　　又有四種學增上心方便等者：當知此說四無量定，名四種學增上心方便。謂未離欲者修四無量，為得不還果故。或不還果，依未至定修四無量，為求現法樂住故。或於有情思惟最勝利益安樂，修四無量，為令斷諸惡法及往善趣故。或於恚等別別對治，修四無量，為自斷諸煩惱得勝決擇故。

寅三十四、轉還所攝業相差別2　卯一、標攝

**又有二業四相差別。謂轉所攝業差別有三，還所攝業總立一種。**

卯二、釋相

**當知初業，一向能感不可愛果惡趣異熟；第二業，一向能感可愛樂果色無色界異熟；第三業，能感愛非愛果欲界天人異熟；第四業，能斷前三業。**

　　又有二業四相差別等者：當知此說四業，名有二業四相差別。如次配釋應知。謂黑黑異熟業、白白異熟業、黑白黑白異熟業、非黑非白無異熟業能盡諸業，是謂四業。轉所攝業，是名前三；還所攝業，是名第四。

寅三十五、諸有情類增上勤務差別

**又有四種諸有情類增上勤務。一、樂而非利益，二、利益而非樂，三、亦樂亦利益，四、非樂非利益。**

寅三十六、枙及暴流諸門差別2　卯一、舉四枙2　辰一、標列相

**又有四門起諸煩惱，能令有情與生等苦和合不離。一、染著諸欲門，二、染著色無色等至門，三、外道諸見門，四、住此法中未得眼者無智門。**

辰二、顯對治

**又修聖道，令此四門所生眾苦速得離繫。**

　　又有四門起諸煩惱等者：當知此說欲枙、有枙、見枙、無明枙四種差別，名有四門起諸煩惱。如次配釋應知。

卯二、例暴流

**如能令有情與苦和合，能令順流取後有業難可解脫，當知亦爾。**

　　如能令有情與苦和合等者：此即前說四枙，名有四門起諸煩惱。當知暴流亦有四種，謂欲暴流、有暴流、見暴流、無明暴流，由是說言當知亦爾。

寅三十七、補特伽羅諸門差別4　卯一、依具不具縛等辨

**復有四種補特伽羅，當知遍攝一切補特伽羅。一者、異生，二者、未離欲有學，三者、已離欲有學，四者、超薩迦耶見一切無學。**

　　復有四種補特伽羅等者：此中補特伽羅，依具縛、不具縛及與無縛為論，成四句別。當知具縛，所謂異生；不具縛，謂未離欲有學，及已離欲有學；無縛，謂超薩迦耶見一切無學。

卯二、依戒見具不具辨

**又有四種補特伽羅。一、自住律儀，不能為他宣說正法；二、自不住律儀，而能為他宣說正法；三、俱能作；四、俱不能作。**

　　又有四種補特伽羅等者：此中補特伽羅，於戒及見隨一具足，或俱具足，或俱不具足，如是說有四句差別。初句，唯戒具足；第二，唯見具足；第三，二俱具足；第四，二俱不具足。

卯三、依現後法有苦樂辨2　辰一、標列

**又有四種補特伽羅。一、族姓卑下，現行白法；二、族姓尊高，現行惡法；三、族姓卑下，現行惡法；四、族姓尊高，現行白法。**

辰二、料簡

**此中最初，現法有苦，非於後法；第二，後法有苦，非於現法；第三，二世俱苦；第四，二世俱樂。**

　　又有四種補特伽羅等者：此中補特伽羅，依現法後法、或苦或樂，成四句別，如文可知。

卯四、依自他苦等非福福辨

**又有四種補特伽羅。一、以苦自任不任於他而生非福，謂受外道自苦戒者。二、以苦任他不任於自而生非福，謂隨有一不律儀者。三、以苦俱任而生非福，謂諸國王及祠祀主馬祠祀等。四、不以苦任於自他而生大福，謂住靜慮者及離諸惡補特伽羅。**

　　又有四種補特伽羅等者：此中補特伽羅，於自他苦能生非福及於非苦而生大福有四句別。此中第二，謂隨有一不律儀者，如屠羊、養雞、養豬、捕鳥、捕魚、獵鹿、罝兔，乃至廣說好為損等是。如集論說。（集論五卷八頁31,680b）又復第三，謂諸國王及祠祀主馬祠祀等，此說國王，由於自國王都聚落不住喜足，俱帥兵戈互相征討，由是以苦俱任而生非福；又祠祀中，由邪執故，種種劬勞害諸生命，彼能祀者及諸助伴俱生非福；皆是此類。

寅三十八、語業過失功德差別2　卯一、舉過失

**又略有四種語失。一、不實，二、乖離，三、毀德，四、無義。**

卯二、例功德

**與此相違，當知即是四種語德。**

　　又略有四種語失等者：當知此說四種不善語業。謂妄語、離間語、麤惡語、綺語。如次配釋。

寅三十九、聖及非聖語言差別2　卯一、舉非聖2　辰一、標

**又略有四種非聖妄語。**

辰二、釋2　巳一、舉見不見

**謂於見不見，顛倒而說。**

巳二、例聞不聞等

**於聞不聞、於覺不覺、於知不知，當知亦爾。**

　　又略有四種非聖妄語等者：當知此說四非聖言。謂不見言見、見言不見非聖言；不聞言聞、聞言不聞非聖言；不覺言覺、覺言不覺非聖言；不知言知、知言不知非聖言。如前意地中說。（陵本三卷十二頁244）此顛倒說，準彼應釋。

卯二、例賢聖

**與此相違，當知即是賢聖諦語。**

　　與此相違當知即是賢聖諦語者：此說四種聖言應知。如前意地已列其相。（陵本三卷十二頁244）

子五、五種2　丑一、結前正顯

**已說四種佛教所應知處。次說五種。**

丑二、別廣宣說20　寅一、雜染清淨行聚差別2　卯一、於有取蘊

**謂有五種諸欲貪品麤重隨逐，流轉雜染所攝行聚。一、所依所緣自性行聚，二、能領納自性行聚，三、能分別言說分位取諸法相自性行聚，四、能作用自性行聚，五、能了別自性行聚。**

　　謂有五種諸欲貪品麤重隨逐等者：此說色、受、想、行、識五有取蘊。如次配釋應知。由為諸欲貪品麤重隨逐，故名有取。由有取故，名為流轉雜染所攝行聚。由積聚義是蘊義故。如決擇分釋。（陵本五十六卷六頁4498）

卯二、例無取蘊

**此五相違，當知即是離欲貪品麤重還滅清淨所攝自性行聚。**

　　此五相違等者：當知此說五無取蘊。由離欲貪麤重，故名無取。由無取故，名為還滅清淨所攝自性行聚。

寅二、受用欲者所愛境別2　卯一、標列五欲

**又有五種受用欲者所愛境界，諸樂欲者常所追求、常所受用；諸背欲者恆正觀察。謂色聲香味觸。**

卯二、配釋四愛2　辰一、標

**當知此中，依所追求、所尋思、所染著事，有四種愛樂。**

辰二、配

**謂未來所愛樂事，即所追求；過去所愛樂事，即所尋思；現在所愛樂事，即所染著。此復二種。一、所愛樂事，二、從彼所生所愛樂受。**

　　又有五種受用欲者所愛境界者：此中五種，如下自釋色聲香味及觸應知。受用欲者，如下自釋諸樂欲者常所追求、常所受用應知。所愛境界，如下四種愛樂應知。

寅三、愛非愛業異熟差別

**又有五種有情所得受愛非愛業果異熟自體。謂天、人、那落迦、傍生、鬼趣。**

　　又有五種有情至傍生鬼趣者：此說五趣受用自體差別。謂天、人受用可愛業果異熟自體，那落迦、傍生、鬼趣受用非愛業果異熟自體應知。

寅四、失利養等因行差別

**又有五種失利養因行，亦是背涅槃因行。謂若於是處受用利養，若從彼得，若所得物，若所為得，若如是得，於此諸處心生吝惜。**

　　又有五種失利養因行等者：成實論中雜煩惱品說有五慳，謂住處慳、家慳、施慳、稱讚慳、法慳。此中五種，如次應知。彼云住處慳者，獨我住此，不用餘人；即此所說若於是處受用利養。彼云家慳者，獨我出入此家，不用餘人，設有餘人，我於中勝；即此所說若從彼得。彼云施慳者，我於此中獨得布施，勿與餘人，設有餘人，勿令過我；即此所說若所得物。彼云稱讚慳者，獨稱讚我，勿稱讚餘人，設讚餘人，亦勿令勝我；即此所說若所為得。彼云法慳者，獨我知十二部經義，又知深義，密而不說；即此所說若如是得。彼論又云：此人墮餓鬼等諸惡處生。是故此說失利養因行。又云：此人於解脫中終無有分，所以者何？是人於共有法尚不能捨，何況能捨自五陰耶。是故此說亦是背涅槃因行。（成實論十二卷三頁32,321a）[^22]

寅五、毀戒聞等諸法差別2　卯一、標

**又有五法，令修行者先毀淨戒、多聞，後虧止觀善軛。**

卯二、釋2　辰一、毀淨戒

**謂於諸欲中心生愛染，於能覺發憶念教授教誡者所心生瞋恚，未受尸羅令其不受；雖先受得後令棄捨，或使穿穴。**

辰二、毀多聞

**耽著惛睡，恆不寂靜，染汙追悔，常懷疑惑，於所聞法不能領受；雖初領受，尋即忘失；雖不忘失，不證決定。**

　　又有五法至不證決定者：此中五法，謂即五蓋應知。由貪欲蓋、瞋恚蓋，未受尸羅令其不受；雖先受得後令棄捨，或使穿穴。由惛沈睡眠蓋、掉舉惡作蓋，及與疑蓋，於所聞法不能領受。如是一切，名令修行者先毀淨戒、多聞。雖初領受，尋即忘失；雖不忘失，不證決定；此釋後虧止觀善軛。如其次第，二相應知。

寅六、二種下分諸結差別2　卯一、明下分

**又有二種下分。謂見道是修道下分，欲界是色無色界下分。**

卯二、顯諸結2　辰一、標

**約此二種下分，說五下分結。**

辰二、辨

**依初下分，說薩迦耶見、戒禁取、疑；依第二下分，說貪欲、瞋恚。**

　　又有二種下分至貪欲瞋恚者：此說五下分結，略別為二下分。初下分結略有三種，謂薩迦耶見、戒禁取、疑，證預流果方能永斷。第二下分結略有二種，謂貪欲、瞋恚，證不還果方能永斷。如是二種下分總有五結，由斷次第，說二下分應知。

寅七、二種上分諸結差別2　卯一、明上分

**又有二種上分。謂色界及無色界。**

卯二、顯諸結2　辰一、標

**依此二種上分，說五上分結。**

辰二、辨2　巳一、無差別結

**或有無差別結。謂色貪、無色貪。**

巳二、有差別結

**或有有差別結。謂愛上靜慮者掉，慢上靜慮者慢，無明上靜慮者無明。**

　　又有二種上分等者：此中分結，由有差別及無差別，故說色界及無色界，名為二種上分。貪煩惱相，色無色同，名無差別。餘煩惱相，種種非一，名有差別。

寅八、障諸善根不信敬別

**又為五種不信敬所執持者，心不調柔，不能生長諸善根本。謂於大師所說正法，增上戒學、增上心學、增上慧學，正覺發者、正教授者、正教誡者同梵行所，無有信敬。**

　　又為五種不信敬所執持等者：此中五種，略則為三。一、正法，二、三學，三、同梵行所。於第三中復開為三，故成為五。言正法者，謂契經等十二分教；此即大師所說根本法教。言三學者，謂戒定慧，由所趣義及最勝義，名為增上；此即大師所說究竟方便。同梵行中復開為三，善作憶念，善能諫舉，是名正覺發者；時時宣說遠離寂靜瑜伽作意止觀無倒言論，是名正教授者；於所應作及不應作為令現行不現行故，能以正法以毗奈耶平等教誨，是名正教誡者；此即同梵行所受用財法增上方便。於此五種若不信敬，心為憍慢之所執持，故不調柔，不能生長諸善根本。

寅九、為斷煩惱精進障別

**又有五種為斷煩惱正精進障。一者、耽著等至及**[^23]**生；二者、耽著利養恭敬；三者、放逸；四者、惡慧；五者、其心下劣，或增上慢。**

　　又有五種為斷煩惱正精進障等者：此中耽著等至及生，謂色無色界愛。耽著利養恭敬，謂欲界愛。於諸善品不樂勤修，於諸惡法心無防護，是名放逸。非理分別，是名惡慧。自輕懱故，名心下劣。於其殊勝所證法中，未得謂得，令心高舉，名增上慢。

寅十、於怨敵所邪正行別2　卯一、舉邪行2　辰一、標列相

**復有不能堪忍補特伽羅，於他怨敵所起五種邪行。謂不堪忍者，於他怨敵先起瞋心怨嫌意樂；於彼親友樂欲破壞；常欲令彼發生憂苦，廣作一切不饒益事；壞自所受清淨尸羅；由身語意多行惡行。**

辰二、明過患2　巳一、標

**由此五種惡邪行故，能感後世還來此中三**[^24]**種等流過患，一種現法等流過患，一種後法異熟過患。**

巳二、釋

**謂此**[^25]**生中，多諸怨敵；親友乖離；由他發起種種憂苦、不可愛事恆現在前；臨命終時多生憂悔；命終已後顛墜惡趣。**

卯二、例正行

**與此相違，能堪忍者，於他怨敵發起五種正行。由此所感勝利差別，如應當知。**

　　復有不能堪忍補特伽羅等者：此中於他怨敵，先起瞋心怨嫌意樂，是名第一邪行。於彼親友樂欲破壞，是名第二邪行。常欲令彼發生憂苦，廣作一切不饒益事，是名第三邪行。壞自所受清淨尸羅，是名第四邪行。由身語意多行惡行，是名第五邪行。由前三邪行，能感後世還來此中三種等流過患。謂此生中，多諸怨敵，是名第一等流過患；親友乖離，是名第二等流過患；由他發起種種憂苦、不可愛事恆現在前，是名第三等流過患。第四邪行，能感一種現法等流過患，謂臨命終時多生憂悔。由第五邪行，能感一種後法異熟過患，謂命終已後顛墜惡趣。

寅十一、能生憂苦喜樂差別2　卯一、舉生憂苦2　辰一、總標

**又有五法，能生現法後法一切憂苦。**

辰二、列配2　巳一、現法

**一、親屬滅亡，二、所有財寶非理喪失，三、疾病緣身。此三能生現法憂苦。**

巳二、後法

**四、毀犯尸羅，五、毀謗一切諸惡邪見。此二能生後法憂苦。**

卯二、例生喜樂

**與此相違五法，當知能生現法後法所有喜樂。**

　　又有五法能生現法後法一切憂苦等者：當知此說五種衰損。謂眷屬衰損、財寶衰損、無病衰損[^26]、淨戒衰損、正見衰損。如次配釋應知。

寅十二、無學超度邪惡行別

**又阿羅漢，雖現追求供身財物，亦常受用，而能超度三邪追求、二邪受用。謂能超過殺生、偷盜、妄語所引三邪追求，亦能超過妻妾、畜積二邪受用。**

寅十三、修諸善等斷支差別

**又修斷者成就五法，隨其所欲，於諸善品方便修行，亦能速證究竟通慧。一者、於所修斷猛利樂欲，如教奉行；二者、於自所有如實發露；三者、身力康彊；四者、相續無間修方便中，其心勇銳；五者、成就通達止、舉、捨相時分智慧。**

　　又修斷者成就五法等者：此中善品，謂定地攝心心所法。於衰損事、或興盛事深心厭患，喜樂於斷，修不放逸，名於修斷猛利樂欲。如善通達修瑜伽師之所教誨，取五種相極善作意，如理受持，是名於所修斷如教奉行。義如聲聞地說。（陵本三十二卷一頁2613）於自所受若有毀犯，至誠發露，如法悔除，是名於自所有如實發露。知量而食，身無沈重，有所堪能，堪任修斷，是名身力康彊。於佛聽許悎寤瑜伽，發生樂欲，精進勤劬，超越勇猛勢力發起、勇悍、剛決、不可制伏、策勵其心無間相續，是名相續無間修方便中，其心勇銳。於時時間思惟止、舉、捨相，而非一向，是名成就通達止、舉、捨相時分智慧。

寅十四、解脫所治取相差別2　卯一、舉所對治2　辰一、標舉

**又有五種能圓滿解脫、厭離所對治法。**

辰二、隨釋2　巳一、圓滿解脫所對治法2　午一、標

**謂於諸法中，有三種愚以為依止，起三顛倒。**

午二、釋2　未一、三種愚

**三種愚者，一、時節愚，二、分位愚，三、自性愚。**

未二、三顛倒

**三顛倒者，一、於無常計常顛倒，二者、於苦計樂顛倒，三、於無我計我顛倒。**

巳二、厭離所對治法

**及規求利養、希望壽命。**

卯二、取能治相

**為治如是五所治法，起五取相。謂於諸行，取無常相，亦取苦相；於諸法中，取無我相；於飲食中，取惡逆相；於其命根，取中夭相。**

　　又有五種能圓滿解脫厭離所對治法等者：此中五法，即下自釋起五取相。於五所對治法，能圓滿解脫厭離故。云何五所治法？謂三顛倒，及規求利養、希望壽命。初一顛倒，由於諸行取無常相能為對治。第二顛倒，由於諸行亦取苦相能為對治。第三顛倒，由於諸法取無我相能為對治。規求利養，由於飲食取惡逆相能為對治。希望壽命，由於命根取中夭相能為對治。又三顛倒依三愚起。於前際等諸行無知，名時節愚，故起常倒。於苦樂等受無知，名分位愚，故起樂倒。於諸法體相無知，名自性愚，故起我倒。

寅十五、心解脫門定智修別2　卯一、標

**又有五種修定修智二勝行者證**[^27]**心解脫生長之門。**

卯二、釋2　辰一、定勝行

**定勝行者，因聞依諦聖言論故，正解法義。如因聽聞，因廣大音讀誦經典，因為他人開闡妙義，在空閑處審諦思惟，正解法義，當知亦爾。**

辰二、智勝行

**智勝行者，於上品亂貪欲對治無倒思惟。**

　　又有五種乃至無倒思惟者：定勝行中有其四種。因聞依諦聖言論故，正解法義，是為第一。因廣大音讀誦經典，正解法義，是為第二。因為他人開闡妙義，正解法義，是為第三。在空閑處審諦思惟，正解法義，是為第四。智勝行者，於上品亂貪欲對治無倒思惟，是為第五。此中貪欲，顛倒體攝，故名為亂。猛利尤重相所攝故，名為上品。如有尋有伺地說。（陵本八卷五頁562）

寅十六、觀行意樂及方便別2　卯一、標

**又有五種修觀行者意樂方便悉皆具足。**

卯二、釋2　辰一、辨差別2　巳一、意樂具足

**謂於涅槃、菩提起猛利信解，名意樂具足。**

巳二、方便具足

**無間殷重修習正知**[^28]**而行、奢摩他、毗鉢舍那，名方便具足。**

　　又有五種至名方便具足者：此中意樂具足有二差別。一、於涅槃起猛利信解，二、於菩提起猛利信解。方便具足有三差別。一、無間殷重修習正知而行，謂密護根門。如聲聞地釋。（陵本二十三卷一頁1943）二、奢摩他，三、毗鉢舍那。如是名為五種修觀行者意樂方便悉皆具足。

辰二、明勝利

**又由成就如前所說意樂方便悉皆具足不退轉故，令觀行者堪能速證聖諦現觀，亦善安住諸勝善品。**

　　又由成就至諸勝善品者：此釋前說五種具足所獲勝利，非更別顯五種佛教所應知處，以於文中不說五種言故。原文不次，今移正之[^29]。

寅十七、領受身心諸受相別

**又有五法，令諸有情受愛非愛業果異熟，煩惱身心，具攝眾苦。謂苦、樂、憂、喜、捨。**

　　又有五法等者：此說五有漏受應知。

寅十八、不還聖者生相差別

**又有五種離欲界欲未盡餘結學生差別。一、住中有，便能究竟得般涅槃。二、於初靜慮初受生已，得般涅槃。三、受生已後，少用功力聖道現前，得般涅槃。四、多用功力聖道現前，得般涅槃。五、或色界邊際乃至色究竟，得般涅槃；或無色界邊際乃至有頂，方能究竟得般涅槃。**

　　又有五種離欲界欲等者：此說五不還果生相差別。由彼已斷五下分結，是故說言離欲界欲。未斷五上分結，是故說言未盡餘結。有學位攝，是故名學生。上二界未證無生，說之為生。何等為五？謂中般涅槃、生般涅槃、無行般涅槃、有行般涅槃、上流般涅槃。如聲聞地釋。（陵本二十六卷五頁2185）如文次第，配釋應知。

寅十九、雜修不還生地差別

**又有五種雜修第四靜慮果得不還者生地差別。一、下品靜慮果生地，二、中品靜慮果生地，三、上品靜慮果生地，四、上勝品靜慮果生地，五、上極品靜慮果生地。**

　　又有五種雜修第四靜慮果等者：當知此說五淨宮地。謂無煩、無熱、善現、善見及色究竟。謂不還果，由軟、中、上、上勝、上極品雜修第四靜慮力故，生此五淨宮地。如次配釋應知。

寅二十、定斷煩惱觀察差別2　卯一、標

**又有五種修觀行者觀察作意，能令三界煩惱永斷，究竟決定。**

卯二、釋2　辰一、舉欲離欲相

**謂雖深厚憶念分別思惟欲相，於諸欲中仍不趣入。任運捨心，於離欲相率爾思惟，便能任運其心趣入。**

辰二、例恚無恚等

**如於欲離欲相，如是於恚無恚相，害無害相，色等至生相、無色等至生相，及涅槃相，當知亦爾。**

　　又有五種修觀行者觀察作意等者：當知此說五種順出離界。謂出離欲、恚、害，及色無色思惟。欲、恚、害相及出離相，如文易知。色無色相略有二種，謂等至相及與生相。彼出離相，即涅槃相應知。

子六、六種2　丑一、結前正顯

**已說五種佛教所應知處。次說六種。**

丑二、別廣宣說13　寅一、宣說有情六相事別3　卯一、標說

**謂依六相，宣說八種有情事差別。為令墮在我及有情、命者見等眾生，趣入無我故。**

卯二、列事

**謂我所依事差別，境界事差別，自性事差別，受用因事差別，受用事差別，隨說事差別，作用事差別，希望事差別。**

　　謂我所依事差別等者：此釋前說八種有情事差別。於一一中各有六相，謂六根、六境、六識、六觸、六受、六想、六思、六愛。如其次第應知。此中六觸乃至六愛，謂眼所生乃至意所生，從所依根，差別成六。餘三易知。

卯三、辨觀2　辰一、未純熟

**於如是等事差別中**[^30]**，未善純熟修觀行者，便謂有我。依眼等根；於色等境；由觸及受種種受用；有如是名、如是種、如是姓、如是食等於自於他隨起言說；造作一切法非法行；於可愛事希望和合、久住、增益，於非愛事希望不合、不住、損減。**

辰二、已純熟

**若於如是事差別中，已善純熟修觀行者，爾時妄計皆不得生。**

　　有如是名如是種等者：此中略有八言說句。謂如是名、如是生類、如是種姓、如是飲食、如是領受苦樂差別、如是長壽、如是久住、如是所有壽量邊際。如菩薩地說。（陵本四十九卷二十頁3964）此中名，謂呼召假名。種，謂剎帝利等色類差別。姓，謂父母差別。食，謂飲食方軌。等言，等取餘句應知。依此八言說句，於自於他隨起言說，謂此是我名，此是彼名等。亦如菩薩地說。（陵本四十九卷二十頁3965）

寅二、於諸寶學輕懱等別2　卯一、舉輕懱3　辰一、標過

**又於寶**[^31]**學有六輕懱，能令善法或**[^32]**未得退，或已得退，捨佛聖教，乃至微信亦皆退失。**

辰二、列法

**謂於佛法僧寶，增上戒學、增上心學、增上慧學。**

　　又於寶學有六輕懱等者：寶謂三寶，學謂三學，如下自釋。不生敬信，是名輕懱。

辰三、釋由

**由惡友故，於增上心、慧令得邪僻教誡教授；由惡語故，全無所得。彼由邪僻及無所得故，退失一切所有善法。**

卯二、例相違

**與此相違，當知即是白品六法。**

　　由惡友故等者：此釋前說六種輕懱退失善法所由。謂於佛、僧不敬信故，惡友為依，由是於增上心、慧令得邪僻教誡教授。及於正法不敬信故，聽聞惡說法毗奈耶，是名惡語。由是為依，令於增上三學全無所得。

寅三、煩惱所依色等境別2　卯一、舉貪依

**又有情心與不如理作意俱行，於色等境有六種貪所依處平等分位。**

卯二、例瞋等

**如貪所依處平等分位，如是瞋所依處不平等分位，癡所依處非平等非不平等分位，當知亦爾。**

　　又有情心至當知亦爾者：由說樂受貪所隨增，即此樂受名為貪所依處。樂受生時，緣可意事，是名平等分位。由說苦受瞋所隨增，即此苦受名為瞋所依處。苦受生時，緣不可意事境，是名不平等分位。由說不苦不樂受癡所隨增，即此不苦不樂受名癡所依處。不苦不樂受生時，緣非可意非不可意事，是名非平等非不平等分位。如是三受緣六境生，故說六種。

寅四、清淨無染恆住法別

**又有六種最極清淨轉自所依，第一究竟，無間無闕，無有染汙，恆平等住。謂若行、若住，於眼所識色乃至意所識法中，恆平等住。**

　　又有六種最極清淨等者：當知此說六恆住法。謂眼見色已，無喜無憂，安住上捨，正念正知。如是耳聞聲已、鼻齅香已、舌嘗味已、身覺觸已、意了法已，無喜無憂，安住上捨，正念正知。如聲聞地說。（陵本三十四卷二十五頁2812）由住上捨，是故說言恆平等住。由住正知，是故說言無有染汙。由住正念，是故說言無間無闕。唯阿羅漢具足成就，是故說言最極清淨轉自所依，第一究竟。

寅五、士夫自體諸界差別2　卯一、略標列

**又有六法，是諸色根及所依處，隨其所應之所依止，無有障礙，引導、安養，於彼彼生自在而轉。謂四大種、空界、識界。**

　　又有六法等者：此中六法，謂即士夫六界，如下自釋。諸根大種，是諸色根之所依止。根所依處大種，是根所依處之所依止，由是差別，是故說言隨其所應。眼、耳、鼻、口、咽喉等所有孔穴，是名空界。由此吞咽、於此吞咽，既吞咽已，由此孔穴便下漏泄，依此說言無有障礙。引導、安養，於彼彼生自在而轉，此說識界。如下自釋當知。

卯二、廣識界3　辰一、引導

**如是識界，能於現在積集任持福非褔業，能引當來愛非愛果。**

　　如是識界至愛非愛果者：此釋前說識引導義。識於現在受業熏習，任持彼種，是名積集任持福非福業，由此能引當來愛非愛果。

辰二、安養

**亦能執持識所依止五種色根及所依處，令不爛壞。**

　　亦能執持至令不爛壞[^33]者：此釋前說識安養義。如文易知。

辰三、生自在轉

**又由現法後後所生識自在力，令諸有情於善、不善、無記業中差別而轉。**

　　又由現法至差別而轉者：此釋前說於彼彼生自在而轉義。顯識自在力，於現在世及當來世無正對治，展轉無盡故。

寅六、超越三處能治差別3　卯一、舉三處

**復有三處，諸修行者難可超越。一者、超越欲貪、恚、害、不樂所攝下界，二者、超越一切行相現行，三者、超越有頂。**

　　復有三處等者：當知此說六種順出離界所對治法。略攝為三。初為前四之所對治，謂即欲貪、恚、害、不樂；次為無相之所對治，謂即一切行相；後為第六之所對治，謂即我慢。如文可知。修對治已，定能出離，是名超越。

卯二、出能治

**超越此三難超越處，當知由六種無上對治。四無量是初對治，無相心三摩地是第二對治，我慢永盡是第三對治。**

　　當知由六種無上對治等者：此中正說六種順出離界。慈對治恚，悲對治害，喜治不樂，捨治欲貪，由是說四無量是初對治。無相對治一切眾相，由是故說無相心三摩地是第二對治。若離我慢，於自解脫或所證中定無疑惑，由是故說我慢永盡是第三對治。此中對治總有六種，約所對治三處為論，是故說三，以於初中攝四種故。

卯三、顯超越2　辰一、明一切

**永害如是所對治故，諸三摩地皆悉成滿。善修對治故，害所對治，令彼決定不復現行。**

辰二、廣第三

**已斷我慢者，終不為彼我為究竟、為不究竟，如是疑惑纏擾其心。當知有疑惑者，必不離我慢；若離我慢，必無疑惑。**

　　永害如是所對治故等者：六對治中，初四對治梵住所攝，第五、第六聖住所攝，由是說言諸三摩地皆悉成滿。不善修故，恚等過失容可現行，若善修習，定能出離一切恚等。為顯慈等於恚害等是正對治，故作是說：善修對治故，害所對治，令彼決定不復現行。

寅七、諍根本處及能治別2　卯一、舉起諍處

**又有六種諍根本處。一、展轉相違作不如意；二、覆藏諸惡；三、於等類中，剩**[^34]**受利養執為己**[^35]**有；四、於衣服等更相欺誑；五、違越學處；六、於法於義顛倒執著。**

　　又有六種諍根本處等者：當知依此六處建立六諍根本法。謂忿恨、覆惱、嫉慳、誑諂、邪見、倒見。依第一處建立忿恨，謂依身等，於同梵行現行非愛，是名展轉相違作不如意。依第二處建立覆惱，謂於所犯樂欲隱藏，不欲令他知己所犯，是名覆藏諸惡。依第三處建立嫉慳，謂於僧祇共有財物偏多受用，是名於等類中，剩受利養執為己有。依第四處建立誑諂，謂依邪命非法方便獲得財物，同梵行者正詰問時便不分明，假託餘事而有所說，是名於衣服等更相欺誑。依第五處建立邪見，謂無施與、無祠祀、無愛樂等，由是於非法中妄計法想，習諸邪行，是名違越學處。依第六處建立倒見，謂於無常常倒，於苦樂倒，於不淨淨倒，於無我我倒，是名於法於義顛倒執著。

卯二、顯能斷法

**又有六法，能斷如是諍根本處。慈心所發身語意業，能斷初二；同受利養，能斷三四；同趣尸羅，能斷第五；同趣正見，能斷第六。**

　　又有六法能斷如是諍根本處等者：當知此說六種可愛樂法。慈心所發身語意業，是為初三；同受利養，是為第四；同趣尸羅，是為第五；同趣正見，是為第六。由此六種可愛樂法，能斷前說諍根本處。謂若令他獲得可愛利益安樂正現在前身等諸業，是名慈心所發身語意業。由此義故，說彼諸業能斷初二。餘文易知。

寅八、能攝威德究竟差別

**又有六法，能攝一切諸修行者威德究竟。謂神境、天耳、宿住、他心、生死智通，能攝威德；漏盡智通，能攝究竟。**

寅九、諦現觀法障治差別2　卯一、明能障2　辰一、標

**又於聖諦未得現觀補特伽羅，略有六種能障諦現觀法。**

辰二、釋2　巳一、舉前五

**謂如前說三種愚癡增上力故，起三顛倒，規求利養，希望壽命。**

巳二、顯第六2　午一、標相

**此中差別者，於順惡見、惡聞、惡說、惡分別處法中，喜樂惡見、惡聞、惡說、惡分別事。**

午二、辨攝

**如是喜樂，於未得聖諦現觀異生心，最能漂動，極為障礙，非於聖者。是故說此在明分中，非在解脫成熟分中。**

　　又於聖諦未得現觀補特伽羅等者：此中六種能障諦現觀法。謂三顛倒，規求利養，希望壽命，是為前五。順此五法，於彼彼事心生喜樂，是為第六。又彼五法，前說圓滿解脫厭離之所對治，攝在解脫成熟分中；今此不爾，說障現觀，攝在明分中；是名此中差別。

卯二、明能治2　辰一、標

**對治如是能障礙法，當知即是六種正取相。**

辰二、釋

**謂如前說五種取相，及一切世間不可樂取相。**

　　對治如是能障礙法等者：此中一切世間不可樂取相，對治第六喜樂能障礙法應知。

寅十、歸依及證隨念差別2　卯一、標列

**又有二種具足隨念六行差別，能令心沒諸修行者，正策其心，令生歡喜。謂歸依具足隨念，有三種行；證具足隨念，有三種行。**

卯二、隨釋2　辰一、歸依隨念

**於佛法僧隨念之行，名歸依隨念。**

　　又有二種具足隨念六行差別等者：謂修定者心沈沒時，或恐沈沒時，應修舉相，隨念六行，令心歡喜，是故說此具足隨念六行差別。如文可知。

辰二、證隨念

**於趣涅槃行、趣資財行、趣生天行隨念之行，名證隨念。**

　　於趣涅槃行等者：此中趣涅槃行，謂於決定勝道。趣資財行、趣生天行，謂於增上生道。念自當證決定勝事、增上生事，名證隨念。由是策心，令生歡喜。

寅十一、不共外道內法差別

**又有六法，於善說法毗奈耶中，立為無上，不與一切諸**[^36]**外道共。謂見大師；聞正法；得淨信；隨學一切所有學處；於大師所起隨念行，謂佛世尊是正等覺者，能說一切法，乃至廣說；又於大師以身語行承事供養。**

　　又有六法至承事供養者：此中六法。一、見大師，二、聞正法，三、得淨信，四、隨學一切學處，五、於大師所起隨念行，六、於大師以身語行承事供養。由於大師世可現見，不同諸天神等世不現見，是名第一無上不共。聞說正法，有談論故，諸天神等則不如是，是名第二無上不共。由善說法，通達實義，故得淨信，餘則不爾，是名第三無上不共。由善說毗奈耶，解了作與不作，故能隨學一切所有學處，是名第四無上不共。隨念大師是正等覺者，能說一切法，乃至廣說，餘則不爾，是名第五無上不共。又於大師以身語行承事供養，依一有情生最勝福，是名第六無上不共。

寅十二、為盡貪愛觀行差別

**又有六法，能令為盡貪愛修觀行者，決定證知我於今者猶有貪愛，非無貪愛。謂於色境乃至法境繫攝其心。**

　　又有六法至繫攝其心者：此說修觀行者樂斷、樂修。由觀察作意，隨於色境乃至法境一種可愛淨相作意思惟。於思惟時，若復發起隨習近心、趣習近心、臨習近心，不能住捨，不能厭毀、制伏、違逆，便自證知我於今者猶有貪愛，非無貪愛；以於色境乃至法境繫攝心故。

寅十三、諸業可依因緣差別2　卯一、標

**又六因緣故，應知諸業是實可依，非家種**[^37]**姓是實可依。**

卯二、釋2　辰一、舉下劣種姓

**謂下劣種姓**[^38]**補特伽羅，亦生不善往於惡趣，亦生善業往於善趣，亦於現法能般涅槃。**

辰二、例貴勝種姓

**貴勝種姓，三種亦爾。**

　　又六因緣故等者：下劣種姓補特伽羅，或生不善，依往惡趣；或生善業，依往善趣；或生無漏，亦於現法能般涅槃；是名下劣種姓三種因緣。貴勝種姓，三種亦爾。如是總說六因緣故，應知諸業是實可依，非家種姓是實可依。

子七、七種2　丑一、結前正顯

**已說六種佛教所應知處。次說七種。**

丑二、別廣宣說11　寅一、圓滿解脫覺支差別

**謂有七法，能於諸諦如實覺了，圓滿解脫。謂毗鉢舍那品有三，一、擇法，二、精進，三、喜。奢摩他品亦有三，一、安，二、三摩地，三、捨。念通二品。**

　　謂有七法等者：當知此說七遍覺支。證諦現觀，名於諸諦如實覺了。斷見所斷迷諦煩惱，名於諸諦圓滿解脫。如是七支，略攝二品，如文可知。

寅二、補特伽羅根果等別2　卯一、標

**又由根故、果故、解脫故，建立七種補特伽羅。**

卯二、釋3　辰一、由根建立

**於向道中，依鈍根、利根故，建立隨信、隨法行。**

辰二、由果建立

**於果道中，即此二種，名信勝解**[^39]**、見到。**

辰三、由解脫建立

**定障解脫，非煩惱障解脫故，建立身證；煩惱障解脫，非定障解脫故，建立慧解脫；定障、煩惱障俱解脫故，建立俱分解脫。**

　　又由根故等者：由根建立二種補特伽羅，謂隨信行及隨法行。由果建立二種補特伽羅，謂信勝解及見到。此中信勝解，即信解，謂隨信行已見聖諦。見到，即見至，謂隨法行已見聖諦。由解脫建立三種補特伽羅，謂身證、慧解脫、俱分解脫。此中身證，謂於八解脫，身已作證具足安住故，已能順逆入出自在，由是故說定障解脫。

寅三、由三因緣修定行別2　卯一、標

**又三因緣七種行故，令修行者心得內定，心正一緣。**

卯二、釋2　辰一、列三因緣

**謂趣入、安住、攝受因緣。**

辰二、配七種行3　巳一、趣入因緣

**若世間正見，了知定有施與等行，及此為依，了知居家迫迮、居家塵染等行，出離所引正思惟，名趣入因緣。**

巳二、安住因緣

**既趣入已，受持正語、正業、正命，名安住因緣。**

巳三、攝受因緣

**於趣入因緣、安住因緣，及後方便作意隨行中所有正精進、正念，名攝受因緣。**

　　又三因緣七種行故等者：八道支中正定為後，前七道支為三因緣，能證彼定，是故此中建立七種。三因緣者，一、趣入因緣，二、安住因緣，三、攝受因緣。七種行者，謂即正見、正思惟、正語、正業、正命、正精進、正念。此七種行與得正定為三因緣，如文可知。於攝受因緣中，當知正精進、正念遍一切位，從其最初勝善法欲、出家受戒，乃至修習悎寤瑜伽，皆遍隨行故。如是漸次修行，後後轉勝、轉增、轉上，皆為正精進、念之所攝受，是故名為攝受因緣。此中方便作意，謂即瑜伽作意應知。

寅四、世所未得聖財樂別3　卯一、標

**又諸世間樂求財者，為得樂故，雖樂積集一切凡財，而未能得七種聖財所生之樂。**

卯二、列

**謂與信俱行清淨之樂；生於善趣所起之樂；顧自妙好，不行諸惡，無有追悔所生之樂；顧他誹毀，不行諸惡，無有追悔所生之樂；於法於義正解俱行所生之樂；後世資財無所匱乏所生之樂；於勝義諦如實覺悟所生之樂。**

卯三、釋

**諸如是等無量無邊無罪之樂，樂求積集世間財者皆所未得，唯得現法資財無匱所生有罪妄想之樂。**

　　又諸世間樂求財者等者：此中一切凡財，謂即適悅資具、滋長資具、清淨資具、任持資具。七種聖財，謂即信、戒、慚、愧、聞、捨、慧。如有尋有伺地說。（陵本五卷一頁319）由信聖財，生信俱行清淨之樂。由戒聖財，感生善趣所起之樂。顧自妙好，名慚聖財。顧他誹毀，名愧聖財。由此二種，不行諸惡，無有追悔，是即名為彼所生樂。由聞聖財，於法於義正解俱行，是即名為彼所生樂。由捨聖財，後世資財無所匱乏，是即名為彼所生樂。由慧聖財，於勝義諦如實覺悟，是即名為彼所生樂。此七聖財所生之樂，若受用時，轉更充盛，增長廣大，可從今世持往後世，是名無量無邊。又無怖畏、無怨對、無災橫、無燒惱等，能斷後世大苦，是名無罪。樂積凡財與此相違，是名唯得現法資財無匱及與有罪應知。

寅五、魔惑品力障治差別2　卯一、舉障品

**又有七種魔惑**[^40]**品力。一、憎嫉**[^41]**聖教；二、現行能往惡趣惡行；三、樂習不顧自妙好障法；四、樂習不顧他誹毀障法；五、於善不善、有罪無罪、若劣若勝、若黑若白，及廣分別緣起法中，不能解了；六、慳垢**[^42]**弊心，積集眾具；七、智慧狹劣，愚癡增廣。**

卯二、例能治

**若能降伏如是七種魔惑品力，當知即是聖法律中信等七力。**

　　又有七種魔惑品力等者：此中七種，翻七聖財應知。謂不信、犯戒、無慚、無愧、匱聞、慳吝、愚癡。如次配釋。由此七種障生聖財，令修行者不能遍知及與遠離，故名魔惑品力。

寅六、令法衰損及興盛別2　卯一、舉衰損3　辰一、標

**又有七種第一義法涅槃所對治法，能令正法衰退隱沒。**

辰二、攝

**如是七法，三衰損攝。謂受用衰損、增上意樂衰損、方便衰損。**

辰三、釋2　巳一、配名3　午一、受用衰損

**於衣服等樂求妙好，樂欲多求，及彼所起種種受用，名受用衰損。**

午二、增上意樂衰損

**於道及道果涅槃心不信解，名增上意樂衰損。**

午三、方便衰損

**懈怠、失念、心亂、惡慧，名方便衰損。**

巳二、出類

**受用衰損，是貪不善根品類；意樂、方便衰損，是癡不善根品類。**

卯二、例相違

**與此相違，當知即是白品七法。**

　　又有七種第一義法涅槃所對治法等者：此中七法，如文可知。一、於衣服等無有喜足。此中等言，等取飲食、臥具等事。於所未得，樂求妙好，樂欲多求；於所已得，染住耽縛，悶著堅執，不見過患、不知出離而受用之；名彼所起種種受用。二、於道諦心不信解。三、於道果心不信解。道果即涅槃，滅諦攝故。四、懈怠。五、失念。六、心亂。七、惡慧。由無喜足，能令如理作意相應尋伺受用衰損，故說彼攝。由不信解，能令增上意樂衰損，故說彼攝。由懈怠、失念故，令戒衰損；由心亂故，令定衰損；由惡慧故，令慧衰損；是故總說方便衰損所攝。由三衰損，說彼七種能令正法衰退隱沒，是故成為第一義法涅槃所對治法。

寅七、令無退等涅槃品別2　卯一、略標列

**又有七種第一義法涅槃品法，能令正法無退久住。一、聞所成慧；二、思所成慧；三、修所成慧；四、不為惡緣侵損依止；五、正求財法；六、無增上慢；七、於可供養、不可供養補特伽羅，能善揀**[^43]**擇此可供養，此不可供養。**

卯二、顯勝利

**此中由聞慧故，於未了義能正解了；由思慧故，於未善決定義能善思惟；由修慧故，斷諸煩惱；由無惡緣侵損依止故，堪能修斷；正求財**[^44]**法故，速證通慧；無增上慢故，於下品所證不生喜足；能善揀**[^45]**擇補特伽羅故，於諸世智大福者等不樂親近，亦不供養，唯樂親近供養少欲者等。**

　　又有七種第一義法涅槃品法等者：由此七種，唯以涅槃而為上首，是故名為第一義法涅槃品法。此中第四，不為惡緣侵損依止者，謂遠離自苦行邊，受諸飲食，存養壽命，身得安住，由是身無饑羸，有力有能，堪任修斷。又彼第五，正求財法者，謂以法及不凶險追求財物，名正求財。於善說法猛利愛重，求欲多聞，無有厭足，名正求法。餘易可知。

寅八、受生有情諸識住別2　卯一、標

**又有七種諸有情類受生處所，於彼處所受生有情，諸識現前相續而住。**

卯二、釋2　辰一、簡非2　巳一、標

**於三界中，唯除惡趣、無想有情，及非想非非想處。**

巳二、釋

**由惡趣中，極可厭故，不立識住；無想有情，一向轉識不現行故，不立識住；非想非非想處，行與不行不決定故，不立識住。**

辰二、辨類2　巳一、總標名

**身異類故名種種身，想異類故名種種想。當知與此相違，名一種身、一種想。**

巳二、隨難釋2　午一、身異想一

**梵世已下，身形異類，所生身形種種色相有差別故。於梵世中初受生時，彼諸梵眾咸作是念：我等皆是大梵所生。爾時梵王亦作是念：是諸梵眾皆吾所生。如是彼想非有異類。**

午二、身一想異

**第二靜慮已上一切諸天，身光等照故，名一種身。光音天眾先後生者，由覩梵世猛焰燒然，爾時便有怖不怖想，是故於彼有異類想。**

　　又有七種諸有情類受生處所等者：當知此說七種識住。於三界中，唯除惡趣、無想有情，及非想非非想處不立識住，如文可知。所餘一切處所，有色有情有四識住，無色有情有三識住，如是總成七種識住。有色有情有四識住者，謂有有情身異想異，是第一識住。彼諸色身種種顯形狀貌異故，是名身異；又彼苦、樂、不苦不樂想差別故，是名想異；此如人及一分天是。一分天者，謂欲界天及初靜慮，除劫初起。或有有情身異想一，是第二識住；此如梵眾天是。唯劫初起身異想一，如文自釋。或有有情身一想異，是第三識住；如第二靜慮諸天是。身一想異，如文自釋。或有有情身一想一，是第四識住；如第三靜慮諸天是。身一，如前說；想一，謂唯有樂想。是名有色有情四種識住。無色有情有三識住者，謂空無邊、識無邊、無所有處下三無色應知。

寅九、遍攝煩惱麤重差別

**又諸有情有七種麤重，遍攝一切煩惱品麤重。謂劣界貪、瞋品麤重，中界妙界貪品麤重，劣中妙界慢、無明、見、疑品麤重。**

　　又諸有情有七種麤重等者：當知此說七種隨眠。謂欲貪隨眠、瞋恚隨眠、有貪隨眠、慢隨眠、無明隨眠、見隨眠、疑隨眠。初二隨眠欲界所攝，由是說言劣界貪、瞋品麤重。有貪隨眠色無色攝，由是說言中界妙界貪品麤重。慢、無明、見、疑隨眠通三界攝，由是說言劣中妙界慢、無明、見、疑品麤重。劣中妙界，如其次第，即欲、色、無色之異名故。

寅十、惡說善說有無失別2　卯一、舉有失2　辰一、標列

**又於外道惡說法律中，當知有七種過失。謂解過失、行過失、依止過失、思惟過失、功用過失、增上心過失、增上慧過失。**

辰二、隨釋7　巳一、解過失

**彼諸外道，雖少於法聽聞受持，而常隨順四顛倒故，凡興言論，專為毀他免脫徵難，為勝利故，其所生解皆有過失。**

巳二、行過失

**所受禁戒，邪範邪命所攝受故，不能令自得出離故，亦有過失。**

巳三、依止過失

**所事師友，唯能宣說顛倒道故，亦有過失。**

巳四、思惟過失

**所有思惟，邪求出離損壞心故，亦有過失。**

巳五、功用過失

**所有功用，離方便故，亦有過失。**

巳六、增上心過失

**彼增上心，忘念、愛、慢及與無明、疑上靜慮之所攝故，亦有過失。**

巳七、增上慧過失

**彼增上慧，六十二見所損壞故，亦有過失。**

卯二、例無失

**與此相違，當知善說法律中，亦有七種無過失事。**

　　謂解過失等者：由邪勝解，名解過失。由受邪行戒，名行過失。事邪師友，名依止過失。不如理作意，名思惟過失。不勤正方便，名功用過失。彼所得定為諸煩惱之所染汙，名增上心過失。住諸惡見，名增上慧過失。如下一一別釋可知。

寅十一、令犯諍事止息差別2　卯一、標指

**又有七法，令諸苾芻所起違犯諍事止息。餘如攝事分中當說。**

卯二、列事

**當知此中，有七種違犯諍事。一、開悟現前犯諍事，二、開悟過去失念犯諍事，三、開悟不自在犯諍事，四、尋思犯諍事，五、決擇犯諍事，六、自悔犯諍事，七、忍愧建立二眾展轉舉罪諍事。**

　　又有七法令諸苾芻所起違犯諍事止息等者：此中七法，謂如七種違犯諍事能令除滅應知。有諸同梵行者，舉餘同梵行者所犯眾罪，即於現前四目相對，而以其實，不以非實，是名開悟現前犯諍事。有諸苾芻，見餘苾芻犯罪時節，別於後時彼犯罪者忘自所犯，其見犯者記彼所犯，便舉是事，令其憶念，是名開悟過去失念犯諍事。復有苾芻，由顛狂故，現行眾多非沙門法、不隨順法，彼由此事，應不成犯。復有一類無知苾芻，謂彼成犯，非處舉發，是名開悟不自在犯諍事。復有苾芻，於眾僧中舉苾芻罪，其能舉者起有犯想，其所舉者起無犯想，是名尋思犯諍事。有異住處眾多苾芻，於所犯罪互生疑諍，或言有犯，或言無犯，或言是重，或言是輕，是名決擇犯諍事。復有苾芻，既犯罪已，自惡作纏之所激發，遂成憂悴，是名自悔犯諍事。有多苾芻，互相舉罪，各為憍慢之所執持，不欲展轉相對發露，專事離散二部別居，各作是言：彼既不肯來對我眾發露悔滅，我等何為輒就彼眾發露悔滅，是名忍愧建立二眾展轉舉罪諍事。此七諍事，隨應除滅。攝事分中一一別顯應知。（陵本九十九卷二十三頁7467）

**瑜伽師地論科句披尋記卷第十四**

[^1]: 「彼」，磧砂作「波」。

[^2]: 「相」，磧砂作「在」。

[^3]: 「深」，鉛版披尋記作「生」。

[^4]: 「三」，磧砂作「正」。

[^5]: 「校」，磧砂作「教」。

[^6]: 「校」，磧砂作「教」。

[^7]: 「捨」，披尋記原作「舍」。

[^8]: 「供」，磧砂、大正作「敬」。

[^9]: 「二」，大正作「一」。

[^10]: 「界」，陵本作「果」。

[^11]: 「庸」，磧砂作「容」。

[^12]: 「己」，陵本作「已」。

[^13]: 「息」，磧砂作「自」。

[^14]: 磧砂無「自所誹毀」。

[^15]: 「慚愧」，大正作「愧慚」。

[^16]: 「正」，磧砂、大正、陵本作「證」。

[^17]: 「順」，磧砂作「慎」。

[^18]: 「知」，磧砂、大正、陵本作「智」。

[^19]: 「衣」，大正作「依」。

[^20]: 「請」，磧砂作「謂」。

[^21]: 「有尋有伺地」，披尋記原作「意地」。

[^22]: 披尋記原無出處。

[^23]: 「及」，磧砂作「令」。

[^24]: 「三」，磧砂、陵本作「二」。

[^25]: 「此」，磧砂作「次」。

[^26]: 「無病衰損」，披尋記原作「病衰損」。

[^27]: 「證」，磧砂、大正、陵本作「正」。

[^28]: 「知」，磧砂、大正、陵本作「智」。

[^29]: 「又由成就如前所說...亦善安住諸勝善品」，此段論文原在「又有五法...謂苦樂憂喜捨」之後。

[^30]: 「中」，磧砂作「於中」。

[^31]: 「寶」，磧砂、陵本作「實」。

[^32]: 「或」，磧砂作「成」。

[^33]: 「爛壞」，披尋記原作「壞爛」。

[^34]: 「剩」，磧砂作「乘」。

[^35]: 「己」，陵本作「已」。

[^36]: 磧砂無「諸」字。

[^37]: 「家種」，磧砂、大正、陵本作「種家」。

[^38]: 「姓」，大正作「性」。

[^39]: 「勝解」，磧砂、大正、陵本作「解脫」。

[^40]: 「惑」，磧砂作「或」。

[^41]: 「嫉」，磧砂作「疾」。

[^42]: 「垢」，磧砂作「妒」。

[^43]: 「揀」，磧砂、大正作「簡」。

[^44]: 「財」，磧砂作「非」。

[^45]: 「揀」，磧砂作「簡」。
