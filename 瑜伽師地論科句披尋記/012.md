# 瑜伽師地論科句披尋記卷第十二

　　　　　　　　　　　　　　　　　　　　　　　**彌勒菩薩說**

　　　　　　　　　　　　　　　　　　　　　　　**唐三藏沙門玄奘奉詔譯**

　　　　　　　　　　　　　　　　　　　　　　　**韓清淨科記**

**本地分中三摩呬多地第六之二**

辛三、修習所緣諸相作意2　壬一、徵

**復次，云何修習所緣諸相作意？**

壬二、釋2　癸一、能作四事3　子一、標

**謂即於彼彼諸相作意思惟。**

　　修習所緣諸相作意等者：前說三十二相皆所緣攝，是名所緣諸相。於彼彼相作意思惟，是名修習所緣諸相作意。

**以思惟故，能作四事。**

子二、列

**謂即修習如是作意；又能遠彼所治煩惱；又能練此作意及餘，令後所生轉更明盛；又即修習此作意時，厭壞所緣，捨諸煩惱，任**[^1]**持斷滅，令諸煩惱遠離相續。**

子三、結

**是故修習如是所緣諸相作意。**

　　以思惟故能作四事等者：四事差別，如文易知。初謂修習如是作意，由此思惟，能如實知所知事故。次謂遠[^2]彼所治煩惱，由此思惟，能令煩惱轉成遠分故。此中煩惱，謂沈掉等，由是說言所治煩惱。次謂練此作意及餘，令後所生轉更明盛。作意俱心，名之為餘。練謂陶練，如陶金法，陶練心故。後謂厭壞所緣，乃至令諸煩惱遠離相續。此中諸句，如前隨順對治作意中釋。

癸二、能入諸定6　子一、入定因緣3　丑一、標列

**復次，由四因緣，入初靜慮乃至有頂。謂因力、方便力、說力、教授力。**

丑二、隨釋4　寅一、因力

**云何因力？謂曾鄰近入靜慮等。**

　　云何因力等者：此說由先修力，入初靜慮乃至有頂。於彼彼定臨欲入時，有彼彼定相狀先起，由此狀故，便自了知不久當入如是如是相定，是名鄰近入靜慮等。

寅二、方便力

**云何方便力？謂雖不鄰近入靜慮等，然由數習無間修力，能入諸定。**

　　云何方便力等者：此說由現修力，能入諸定，無間方便數修習故。

寅三、說力

**云何說力？謂於靜慮等增上緣法，多聞任持，乃至廣說。即依此法，獨處空閑，離諸放逸，勇猛精進，自策而**[^3]**勵，住法隨法行，由此能入靜慮等定。**

　　云何說力等者：此說依法能入諸定，即施設此名隨法行，是利根性。此中法隨法行，思修所攝，謂如所求、如所受法正思正修故。

寅四、教授力

**云何教授力？謂於親教軌範師所，或**[^4]**於隨一餘尊長所，獲得隨順初靜慮等無倒教授；從此審諦作意思惟，能入靜慮及諸餘定。**

　　云何教授力等者：此說依他教誡教授能入諸定，即施設此名隨信行，是鈍根性。此中無倒教授，謂觀青瘀及膿爛等，或一切行皆是無常，或諸行苦，或一切法皆無有我，如是等。

丑三、結顯

**如是顯示四觀行者。謂具因力者、方便力者、若利根者，及鈍根者。**

子二、得靜慮者有染差別2　丑一、標列

**復次有四得靜慮者，一、愛上靜慮者，二、見上靜慮者，三、慢上靜慮者，四、疑上靜慮者。**

丑二、隨釋4　寅一、愛上靜慮2　卯一、徵

**云何愛上靜慮者？**

卯二、釋2　辰一、舉種類

**謂如有一，先聞靜慮諸定功德，而不聞彼出離方便。於彼一向見勝功德，勇猛精勤；由此因緣，入初靜慮或所餘定。**

辰二、出彼愛

**如是入已，後生愛味。**

　　愛上靜慮等者：謂如有一，於上靜慮聞說喜樂、妙樂、寂靜、無動，名聞靜慮諸定功德。而不聞彼如病、如癰、如箭等，諸行過患不知出離，是名不聞出離方便。由是因緣，勇猛精勤求入彼定，既得入已，而生愛味，是名愛上靜慮者。

寅二、見上靜慮2　卯一、徵

**云何見上靜慮者？**

卯二、釋2　辰一、舉種類

**謂如有一，從自師所，或餘師所，聞諸世間皆是常等，如是方便入初靜慮乃至有頂，**

　　聞諸世間皆是常等者：如前已說計常論者，起如是見，立如是論：我及世間皆是常住，非作所作，非化所化，乃至廣說。（陵本六卷十五頁453）今敘彼見，故作是說。

**能得清淨、解脫、出離。彼依此見，勇猛精勤；由是因緣，入初靜慮或所餘定。**

辰二、明彼見2　巳一、執常等

**如是入已，能自憶念過去多劫，遂生是見：我及世間皆是常等。從定起已，即於此見堅執不捨。**

　　能得清淨解脫出離者：清淨，謂於方便。解脫，謂於煩惱。出離，謂於生死。

巳二、執出離

**復於後時審思、審慮、審諦觀察。謂由此故，當得清淨、解脫、出離。**

　　復於後時審思審慮審諦觀察等者：此中義顯彼見唯是邪執，而不能得清淨、解脫、出離，故於後時復更審思、審慮、審諦觀察，謂當能得清淨、解脫、出離。見諦諸聖則不如是，證現觀已，彼於後時不須觀察。義如解深密經勝義諦相中說。

寅三、慢上靜慮2　卯一、徵

**云何慢上靜慮者？**

卯二、釋2　辰一、舉種類

**謂如有一，聞如是名諸長老等入初靜慮乃至有頂。聞是事已，遂生憍慢：彼既能入靜慮等定，我復何緣而不當入。依止此慢，勇猛精勤；由是因緣，入初靜慮及所餘定。**

辰二、顯彼慢2　巳一、計等

**如是入已，後生憍慢。**

巳二、計勝2　午一、舉計

**或入定已，作是思惟：唯我能得如是靜慮，餘不能得。**

　　聞如是名諸長老等者：此中長老，謂即宿長。等言，等取餘有情類。謂中年等有情眾中，假設安立種種名字，由是故說如是名諸長老等。

午二、明失

**彼依此慢，復於後時，於諸靜慮審思、審慮、審諦觀察。**

　　彼依此慢等者：此中義顯由慢為依，於諸靜慮雖已證得，而不圓滿清淨鮮白，是故說彼復於後時審思、審慮、審諦觀察。

寅四、疑上靜慮2　卯一、徵

**云何疑上靜慮者？**

卯二、釋2　辰一、舉種類

**謂如有一，為性闇鈍，本嘗樂習奢摩他行；由此因緣，入諸靜慮或所餘定。**

辰二、明彼疑

**如是入已，復於上定勤修方便，為得未得，於四聖諦勤修現觀；性闇鈍故，不能速證聖諦現觀。由此因緣，於餘所證便生疑惑；依此疑惑，復於勝進審思、審慮、審諦觀察。**

　　依此疑惑等者：此中義顯疑惑為依，於諸世間靜慮隨一證得一切種清淨，而於出世靜慮不善修習，是故說彼復於勝進審思、審慮、審諦觀察。

子三、愛味相應等別3　丑一、愛味相應靜慮等定2　寅一、徵

**復次，云何愛味相應靜慮等定？**

寅二、釋2　卯一、舉種類

**謂有鈍根，或貪行故，或煩惱多故。彼唯得聞初靜慮等所有功德，廣說如前愛上靜慮。**

卯二、出愛味2　辰一、略標

**於上出離不了知故，便生愛味，戀著堅住。**

　　或煩惱多故者：謂貪、瞋、癡、慢、尋思煩惱，種種非一，隨應現行，名煩惱[^5]多。

辰二、別簡

**其所愛味，當言已出；其能愛味，當言正入。**

　　其所愛味當言已出等者：決擇分說：略由三相，修等至者愛味等至。謂或證得等至，出已計為清淨，可欣、可樂、可愛、可意，隨念愛味。或未證得，或已證得，未來愛味增上力故，追求欣樂而生愛味。或已證得，計為清淨，可欣、可樂，乃至廣說現行愛味。若從定出可生愛味，若正在定無有愛味。言愛味者，謂於是中遍生貪著。（陵本六十二卷五頁4980）今於此中，說所愛味及能愛味，隨應當知。

丑二、清淨靜慮等定2　寅一、徵

**云何清淨靜慮等定？**

寅二、釋2　卯一、舉種類

**謂有中根，或利根性，等煩惱行，或薄塵行。彼從他聞初靜慮等愛味過患及上出離，勇猛精進，入初靜慮或所餘定。**

　　等煩惱行或薄塵行者：謂得平等補特伽羅所有煩惱，是名等煩惱行。又薄塵性補特伽羅所有煩惱，名薄塵行。如下聲聞地釋。（陵本二十六卷三頁2176）

卯二、顯清淨

**如是入已，便能思惟諸定過患，於上出離亦能了知，不生愛味。**

　　便能思惟諸定過患者：謂已證入根本三摩地者，其心猶為三摩地生愛味、慢、見、疑、無明等諸隨煩惱之所染汙，未名圓滿清淨鮮白。如是思惟，是名思惟諸定過患。

丑三、無漏靜慮等定2　寅一、徵

**云何無漏靜慮等定？**

寅二、釋2　卯一、舉種類

**謂如有一，是隨信行，或隨法行，薄塵行類。**

　　是隨信行或隨法行者：若隨補特伽羅信，勤修正行，名隨信行補特伽羅。若於諸法不待他緣，隨毗奈耶勤修正行，名隨法行補特伽羅。如下聲聞地說。（陵本二十六卷四頁2179）

**彼或先時於四聖諦已入現觀，或復正修現觀方便。**

卯二、顯無漏2　辰一、簡前相

**彼先所由諸行狀相，入初靜慮或所餘定，今於此行、此狀、此相不復思惟。**

　　彼先所由諸行狀相等者：麤行、靜行，是名為行。臨入定時，彼狀先起，是名為狀。所緣、因緣，名之為相。所緣相者，謂分別體；因緣相者，謂定資糧。如下自釋。（陵本十三卷三頁1075）

辰二、明今入

**然於諸色乃至識法思惟如病、如癰等行；於有為法心生厭惡，怖畏制伏；**

　　思惟如病如癰等行者：此中等言，等取無常、苦、空、無我，及與苦集滅道、真如、法性、實際，是名出世靜慮所思惟行。如顯揚說。（顯揚二卷三頁31,486a）

**於甘露界繫念思惟；如是方能入無漏定。**

　　於甘露界繫念思惟者：住無餘依涅槃界中，名甘露界，是彼異門施設安立故。如下無餘依地說。（陵本五十卷二十五頁4053）

子四、順退分等別4　丑一、順退分定2　寅一、徵

**復次，云何順退分定？**

寅二、釋2　卯一、舉種類

**謂有鈍根，下劣欲解，勤精進故，入初靜慮或所餘定，於喜、於樂、於勝功德不堪忍故，從靜慮退。**

　　於喜於樂於勝功德者：此中寂靜，名勝功德。於喜，謂初二靜慮；於樂，謂前三靜慮；於勝功德，謂第四靜慮。

卯二、明退相

**如如暫入諸定差別，如是如是還復退失，乃至未善調練諸根。**

　　乃至未善調練諸根者：調練鈍根轉成中根，或復利根，是名調練諸根。未至彼位，於諸靜慮暫入還退。

丑二、順住分定2　寅一、徵

**云何順住分定？**

寅二、釋2　卯一、舉種類

**謂有中根，或利根性，彼唯得聞諸定功德，廣說如前愛味相應。**

卯二、明住相

**於所得定唯生愛味，不能上進，亦不退下。**

丑三、順勝分定2　寅一、徵

**云何順勝分定？**

寅二、釋2　卯一、舉種類

**謂有亦聞出離方便，於所得定不生喜足。**

卯二、顯勝進

**是故於彼不生愛味，更求勝位；由此因緣，便得勝進。**

丑四、順決擇分定2　寅一、徵

**云何順決擇分定？**

寅二、釋2　卯一、出因相

**謂於一切薩迦耶中，深見過患；由此因緣，能入無漏。**

　　謂於一切薩迦耶中深見過患者：薩迦耶欲遍一切處。如說：若於一處有染欲，即一切處有染欲。由此能為一切煩惱根本依處，我慢、我見恆與俱轉，是名一切薩迦耶中過患。

卯二、釋得名3　辰一、舉法

**又諸無漏名決擇分，極究竟故。**

辰二、引喻

**猶如世間珠瓶等物，已善簡者名為決擇。自此已後無可擇故。**

辰三、合結

**此亦如是。過此更無可簡擇故，名決擇分。**

子五、無間超越入諸定別2　丑一、無間入諸等至2　寅一、徵

**復次，云何無間入諸等至？**

寅二、釋2　卯一、舉種類

**謂如有一，得初靜慮乃至有頂，然未圓滿清淨鮮白。**

卯二、辨順逆

**先順次入乃至有頂，後逆**[^6]**次入至初靜慮。**

　　得初靜慮乃至有頂等者：得三摩地及三摩地圓滿，此名為得。然於爾時，其心猶為三摩地生愛味、慢、見、疑、無明等諸隨煩惱之所染汙，是故說未圓滿清淨鮮白。

丑二、超越入諸等至2　寅一、徵

**復次，云何超越入諸等至？**

寅二、釋2　卯一、明超越2　辰一、舉順超

**謂即於此已得圓滿清白故，從初靜慮無間超入第三靜慮，第三無間超入空無邊處，空處無間超入無所有處。**

辰二、例逆超

**乃至廣說逆超亦爾。**

卯二、簡極遠2　辰一、明邊際

**以極遠故，無有能**[^7]**超第三等至。**

辰二、簡差別

**唯除如來，及出第二阿僧企耶諸大菩薩。彼隨所欲入諸定故。**

　　乃至廣說逆超亦爾等者：謂從無所有處無間超入空無邊處，空處無間超入第三靜慮[^8]，第三無間超入最初靜慮，是名逆超。順超、逆超皆唯超一，故言亦爾。無有超二能入第三等至者，以彼彼處緣相懸遠，不鄰近故。

子六、熏修靜慮別2　丑一、徵

**復次，云何熏修靜慮？**

丑二、釋2　寅一、辨雜熏修2　卯一、標成就

**謂如有一，已得有漏及與無漏四種靜慮，為於等至得自在故，為受等至自在果故，**

　　為於等至得自在故等者：若於等至得隨所樂、得無艱難、得無梗澀，名得自在。由此自在，於諸等至數數入出，領受現法身心樂住轉更明淨，終無退失，及淨修治勝功德道，是名彼自在果。

**長時相續入諸靜慮，有漏、無漏更相間雜。乃至有漏無間無漏現前，無漏無間還入有漏，當知齊此熏修成就。**

卯二、釋自在2　辰一、等至自在

**若於是處、是時、是事欲入諸定，即於此處、此時、此事能入諸定，是名於諸等至獲得自在。**

　　若於是處是時是事欲入諸定等者：四種靜慮地地差別，名之為處。若晝若夜時分差別，名之為時。諸所知事境相差別，名之為事。於靜慮中，隨所樂欲多所成辦，是名獲得自在。

辰二、等至自在果4　巳一、樂住明淨

**等至自在果者，謂於現法樂住轉更明淨。**

巳二、得不退道

**又由此故，得不退道。**

巳三、引勝功德

**又淨修治解脫、勝處及遍處等勝品功德能引之道。**

　　又淨修治解脫勝處及遍處等者：此中解脫，謂八解脫；勝處，謂八勝處；遍處，謂十遍處。如下自釋。等言，等取無諍、願智、無礙解等。如是等類，名勝功德。引此方便，名能引道。由淨修治解脫為先，方能引彼諸勝功德，是即修習解脫為能引道，諸勝功德為其所引。如是差別應知。

巳四、生五淨居2　午一、略標

**若有餘取而命終者，由此因緣，便入淨居。**

　　若有餘取等者：由有色界愛為緣取未全遠離，名有餘取。由如是取，攝受先所積集行等種子功能現前，是故命終當生五淨居處。謂無煩、無熱、善現、善見，及色究竟。如前有尋有伺地說。（陵本四卷三頁272）

午二、別釋2　未一、舉餘品類3　申一、標差別

**由軟中上品修諸靜慮，有差別故，於一切處受三地果。**

申二、指前說

**如前有尋有伺地已廣分別。**

　　由軟中上品修諸靜慮等者：由軟中上品修初靜慮，有三果生，謂梵眾天、梵前益天、大梵天。如是第二靜慮亦有三果，謂少光天、無量光天、極淨光天。第三靜慮亦有三果，謂少淨天、無量淨天、遍淨天。第四靜慮亦有三果，謂無雲天、福生天、廣果天。如前有尋有伺地說。（陵本四卷三頁271）由是故說於一切處受三地果。

申三、辨最勝

**修習無尋唯伺三摩地故，得為大梵。**

未二、例此受果

**由軟、中、上、上勝、上極品熏修力故，生五淨居。**

　　由軟中上至生五淨居者：五淨居地唯是諸聖住止，不與餘共，此由軟、中、上、上勝、上極品熏修第四靜慮，是故如次受彼地生。

寅二、料簡靜慮3　卯一、於彼生

**當知因修清淨靜慮定故，生靜慮地，不由習近愛味相應。既生彼已，若起愛味，即便退沒；若修清淨，還生於彼。或生下定，或進上定。**

卯二、於修習3　辰一、標

**先於此間修得定已，後往彼生。**

辰二、徵

**何以故？**

辰三、釋

**非未離欲得生彼故，非諸異生未修得定能離欲故。**

　　或生下定或進上定等者：最初靜慮，是名下定，於一切定最為下故。如是漸次勝進乃至第四靜慮，是名上定，於初靜慮皆為上故。身生欲界，名於此間。依欲界身，修諸靜慮，離下欲故，上愛得起；由是為緣，於當來世往彼受生。

卯三、於定樂

**又非此間及在彼處入諸等至樂有差別，唯所依身而有差別。**

　　又非此間及在彼處等者：謂在欲界及在上地定樂無別，唯所依身有其差別。即以現在已得異熟自體為所依故。

己四、攝諸經宗要等2　庚一、結前生後

**復次，已說修習作意相差別。云何攝諸經宗要？**

庚二、攝釋一切2　辛一、攝宗要15　壬一、八解脫等3　癸一、標經說

**謂八解脫等。如經廣說。**

　　謂八解脫等者：此中等言，等取三三摩地乃至滅盡定等。三摩鉢底，如前總標應知。（陵本十一卷一頁834）

癸二、隨別釋3　子一、八解脫2　丑一、略辨

**八解脫者，謂如前說有色觀諸色等。前七解脫，於已解脫生勝解故，名為解脫；第八解脫，棄背想受，故名解脫。**

　　謂如前說有色觀諸色等者：此指前總標中說有八解脫，謂有色觀諸色解脫為初，乃至想受滅身作證具足住解脫為後。（陵本十一卷一頁834）

丑二、別廣6　寅一、有色觀諸色2　卯一、徵

**云何有色觀諸色？**

卯二、釋2　辰一、辨有色2　巳一、標義

**謂生欲界，已離欲界欲，未離色界欲。彼於如是所解脫中已得解脫，即於欲界諸色，以有光明相作意思惟，而生勝解。**

巳二、釋名2　午一、標

**由二因緣，名為有色。**

午二、釋2　未一、約界辨

**謂生欲界故，得色界定故。**

未二、依相辨

**又於有光明而作勝解故。**

　　云何有色觀諸色等者：此中觀者，謂於諸色中，為變化自在故。作意思惟生勝解者，謂顯示彼相故。如顯揚說。（顯揚四卷二頁31,497b）

辰二、辨觀行3　巳一、略問答2　午一、問

**問：觀諸色者，觀何等色？復以何行？**

午二、答

**答：欲界諸色。於諸勝處所制少色，若好、若惡、若劣、若勝；如是於多，乃至廣說。**

巳二、更徵釋2　午一、修習觀行

**何故修習如是觀行？為淨修治能引最勝功德方便。**

午二、最勝功德

**何等名為最勝功德？謂勝處、遍處、諸聖神通、無諍、願智、無礙解等。**

巳三、明所為

**雖先於彼欲界諸色已得離欲，然於彼色未能證得勝解自在。為證得故，數數於彼思惟勝解。**

　　於諸勝處所制少色等者：此中少色，謂諸有情資具等色。即於是中，美妙顯色，說名為好；與此相違，說名為惡。聲、香、味、觸不可意色，說名為劣；與此相違，說名為勝。如說少色如是，於多色中，好、惡、劣、勝差別亦爾，由是說言乃至廣說。言多色者，謂諸宮殿房舍等色。如是一切，當知前四勝處之所制伏，唯說欲界情非情色為所觀故。

寅二、內無色想觀外諸色2　卯一、徵

**云何內無色想觀外諸色？**

卯二、釋3　辰一、標義

**謂生欲界，已離色界欲，無色界定不現在前，又不思惟彼想明相，但於外色而作勝解。**

辰二、釋名2　巳一、外色

**若於是色已得離欲，說彼為外。**

巳二、內無色想

**由二因緣，名內無色想。謂已證得無色等至，亦自了知得此定故，不思惟內光明相故。**

　　云何內無色想觀外諸色等者：此中離色界欲，略釋內無色想，謂已證得無色定故。無色界定不現在前等句，略釋觀外諸色，謂雖已證無色界定，然以為依，為觀諸色，是故說彼不現在前。彼想明相內色所攝，非此所觀，是故說言又不思惟。已離色欲所有諸色，是名外色。此中諸色，當知如前說欲界色，謂諸勝處所制少色、多色品類差別。依無色定，於此諸色作意思惟，是故說言但於外色而作勝解。

辰三、指餘

**餘如前說。**

　　餘如前說者：謂觀諸色，說之為餘。此不更釋，故指如前。

寅三、淨解脫身作證具足住2　卯一、徵

**云何淨解脫身作證具足住？**

　　云何淨解脫身作證具足住者：謂依止靜慮，於內淨不淨諸色，已得展轉相待想、展轉相入想、展轉一味想，故於淨不淨變化無有艱難，名淨解脫。此如集論說。（集論八卷三頁[^9]31,691a）身者，意身故。作證者，由智斷得作證故。具足者，謂修習圓滿。住者，謂於入、住、出，隨意自在。此如顯揚論說。（顯揚四卷三頁31,497c）今略釋名，義如下說。

卯二、釋2　辰一、明淨解脫3　巳一、標

**謂如有一，已得捨念圓滿清白，以此為依，修習清淨聖行圓滿，名淨解脫。**

　　已得捨念圓滿清白等者：第四靜慮已得自在，名得捨念圓滿清白。為得增上安樂住故，一向意解思惟淨妙色，解脫淨不淨色變化障，是名修習清淨聖行圓滿。由是義故，名淨解脫。

巳二、徵

**何以故？**

巳三、釋

**三因緣故。謂已超過諸苦樂故，一切亂動**[^10]**已寂靜故，善磨瑩故。**

　　三因緣故等者：此中超過苦樂，即苦樂解脫，由此因緣，得捨清淨。動亂寂靜，即解脫動亂，由此因緣，得念清淨。善磨瑩者，即解脫淨不淨變化障，由此因緣，修習清淨聖行圓滿。依如是諸義，得淨解脫名。

辰二、名身作證

**身作證者，於此住中，一切賢聖多所住故。**

　　一切賢聖多所住故者：證智及斷，是名賢聖。由此故說賢聖所住。

寅四、空無邊等解脫2　卯一、舉空無邊處解脫

**云何空無邊處解脫？謂如有一，於彼空處已得離欲，即於虛空思惟勝解。**

卯二、例識無邊處解脫

**如是識無邊處解脫，於彼識處已得離欲，即於是識思惟勝解。**

寅五、無所有處解脫

**無所有處解脫者，謂已得無所有處，於識無邊處思惟勝解。**

寅六、非想非非想處解脫

**有頂解脫，更不於餘而作勝解；乃至遍於想可生處，即於是處應作勝解。**

　　有頂解脫等者：此即非想非非想處解脫。為欲證得最勝寂靜住自在故，及為解脫彼障故，唯即於此所解脫想意解思惟，更不於餘而作勝解。除想解脫，更無餘故，非於此處得離欲故，由是道理，應知離欲說名為餘。云何名為所解脫想？謂於是處解脫一切有所有想、無所有想，由是故得非有想名。如下聲聞地釋。（陵本三十三卷十四頁2712）是即名為所解脫想。彼於下地一切有所有想、無所有想已解脫故，由是說言遍於想可生處應作勝解。

子二、八勝處3　丑一、釋得名

**復次，先已修治作意勝解，後方能起勝知勝見，故名勝處。**

丑二、明勝義2　寅一、舉一切2　卯一、總標

**此勝當知復有五種。**

卯二、列釋5　辰一、形奪卑下

**一、形奪卑下，故名為勝。謂如有一，以己勝上工巧等事，形奪他人置下劣位。**

辰二、制伏羸劣

**二、制伏羸劣，故名為勝。謂如有一，以己彊力摧諸劣者。**

辰三、能隱蔽他

**三、能隱蔽他，故名為勝。謂瓶盆等能有覆障，或諸藥草呪術神通有所隱蔽。**

辰四、厭壞所緣

**四、厭壞所緣，故名為勝。謂厭壞境界，捨諸煩惱。**

辰五、自在迴轉

**五、自在迴轉，故名為勝。謂世君王，隨所欲為處分臣僕。**

　　先已修治作意勝解後方能起勝知勝見等者：此中知者，謂由奢摩他道；見者，謂由毗鉢舍那道。如顯揚說。（顯揚四卷四頁31,497c）由此二道，勝伏所緣，故名勝知勝見。勝處有八。一、內有色想外諸色觀少，二、內有色想外諸色觀多，三、內無色想外諸色觀少，四、內無色想外諸色觀多，五、內無色想外諸色觀青，六、內無色想外諸色觀黃，七、內無色想外諸色觀赤，八、內無色想外諸色觀白。一一差別，如顯揚釋。（顯揚四卷三頁31,497c）

寅二、簡今義

**於此義中，意顯隱蔽及自在勝。前解脫中勝解自在，今於勝處制伏自在。**

　　於此義中意顯隱蔽及自在勝者：謂於勝處義中，唯取能隱蔽他及與自在迴轉，故名為勝。

丑三、釋經言5　寅一、觀色少

**觀色少者，謂諸有情資具等色。**

寅二、觀色多

**觀色多者，謂諸宮殿房舍等色。**

　　觀色少多等者：攝異門說：少者，高廣量不相應故。（陵本八十四卷二十一頁6417）與此相違，當知名多。此所觀色品類差別，如文可知。

寅三、觀好惡等2　卯一、別釋4　辰一、好色

**言好色者，謂美妙顯色。一向淨妙故。**

辰二、惡色

**與此相違，名為惡色。**

辰三、劣色

**言劣色者，謂聲、香、味、觸不可意色。**

辰四、勝色

**與此相違，當知勝色。**

卯二、明攝

**此四顯**[^11]**色，有情資具、宮殿等攝。**

寅四、勝知

**言勝知者，謂數數隱蔽所緣勝解。**

　　此四顯色等者：好、惡、劣、勝四所觀色，當知即前少色、多色所攝。然非唯顯，疑有誤文。由彼所觀有情資具、宮殿等色，非唯顯色之所攝故；又於劣勝色中，說有聲、香、味、觸色故。

寅五、有如是想

**有如是想者，謂有制伏想也。**

　　有如是想等者：制伏自在，不起慢想，是名有制伏想。

子三、十遍處3　丑一、釋得名

**復次，由諸遍處，於勝解事生遍勝解，故名遍處。**

　　由諸遍處等者：遍處有十。謂地、水、火、風、青、黃、赤、白、虛空及識。由此遍處所緣遍故，於勝解事生遍勝解，得遍處名。

丑二、釋經言2　寅一、無二

**言無二者，謂諸賢聖無我、我所二差別故。**

寅二、無量

**言無量者，遍一切故。**

　　遍一切故者：無有分齊，相遍滿故，名遍一切。

丑三、明建立3　寅一、八色遍處2　卯一、徵

**何故遍處唯就色、觸二處建立？**

卯二、釋2　辰一、顯義

**由此二種，共自他身，遍有色界，常相續故。**

辰二、簡非

**眼等根色唯屬自身，香、味二塵不遍一切，聲聲有間**[^12]**，是故不說如是有色諸遍處定。**

寅二、空遍處

**色界後邊，於無色中，空遍一切，故立遍處。**

寅三、識遍處

**識所行境遍一切故，亦立遍處。**

　　遍處唯就色觸二處建立等者：前四遍處觸處所攝，次四遍處色處所攝，是故此說唯就色、觸二處建立。建立因緣略有三種。謂由色、觸二處共自他身，是為第一因緣；遍有色界，是為第二因緣；恆常相續，是為第三因緣。所餘眼等根色、香、味及聲，闕隨一故，是故不依建立遍處。謂眼等根色唯屬自身，闕共自他；香、味二塵不遍一切，闕遍有色；聲聲有間，闕常相續。

癸三、明次第2　子一、辨相2　丑一、標漸次

**復次，修觀行者，先於所緣思惟勝解；次能制伏；既於制伏得自在已，後即於此遍一切處，如其所欲而作勝解；是故此三如是次第。**

丑二、顯最勝3　寅一、八色遍處2　卯一、能引神通

**八色遍處善清淨故，能引賢聖勝解神通，及於諸事轉變神通。如其勝解，隨所轉變，皆能成就。**

　　能引賢聖勝解神通等者：勝解神通，謂神境智，此能領受示現諸神境故。轉變神通，謂彼神境，一變為多、多變為一故。依定自在，於餘所有自相可變色物起餘勝解，皆隨勝解一切轉變，如實非餘，是名轉變。如下菩薩地說。（陵本三十七卷四頁3025）

卯二、能變受用

**又能變作金銀等物，堪有所用。**

　　又能變作金銀等物等者：前說轉變如幻所作，不堪受用，今此不爾。謂能變作財食眾具，與實無異，堪能受用，是故別說。

寅二、識遍處

**由識遍處善清淨故，便能引發無諍、願智、無礙解等諸勝功德。**

寅三、空遍處

**由空遍處善清淨故，隨其所欲皆轉成空。**

子二、喻合3　丑一、解脫位

**譬如世間瓦**[^13]**鐵金師，初和泥等，未善調練，解脫位亦爾。**

丑二、勝處位

**如善調練，勝處位亦爾。**

丑三、遍處位

**如調練已，隨欲轉變，遍處位亦爾。**

壬二、三三摩地2　癸一、牒

**復次，三三摩地者。**

癸二、釋3　子一、別辨相3　丑一、空三摩地2　寅一、徵

**云何空三摩地？**

寅二、釋2　卯一、略標

**謂於遠離有情、命者，及養育者、數取趣等，心住**[^14]**一緣。**

卯二、廣辨2　辰一、舉種類2　巳一、總標

**當知空性略有四種。**

巳二、別釋4　午一、觀察空

**一、觀察空。謂觀察諸法空無常樂，乃至空無我、我所等。**

　　觀察諸法空無常樂等者：諸行生滅，是故無常。有漏麤重，是故無樂。除蘊體外，餘不可得，是故無我、我所。等言，等取不淨應知。此觀察空，亦名應所修空，由於內外二種境界觀察修習故。

午二、彼果空

**二、彼果空。謂不動心解脫，空無貪等一切煩惱。**

　　不動心解脫者：謂阿羅漢根性利故，是不退法，一切皆以無漏道力而得解脫，於一切種都無退失，是故名不動心解脫。如下攝事分說。（陵本九十卷二十一頁6849）此彼果空，亦名應所證空，由於內外二空正能作證故。

午三、內空

**三者、內空。謂於自身空無計我、我所及我慢等一切僻執。**

午四、外空3　未一、標相

**四者、外空。謂於五欲空無欲愛。**

未二、引經

**如說：我已超過一切有色想故，於外空身作證具足住，乃至廣說。**

未三、釋義

**此中緣妙欲想，名為色想。此想所起貪欲斷故，說為外空。**

辰二、明方便2　巳一、思惟內外空等2　午一、於內外空

**又修行者，由彼果空，或**[^15]**時作意思惟外空，或時作意思惟內空。**

午二、於彼空性

**由觀察空，或時思惟內外空性；由此力故，心俱證會。**

　　或時思惟內外空性者：攝事分說：正見圓滿已見諦跡諸聖弟子，皆能如實越彼邪空，亦能如實入正不空，以世間道及出世道修習空性。其義云何？謂於此處彼非有故，正觀為空。若於此處所餘有故，如實知有。（陵本九十卷十八頁6841）今觀於自內身，蘊非不有，我、我所無；於外五欲，事非不有，貪愛應無；是名思惟內外空性。

巳二、思惟無動3　午一、標應作

**設復於此內外空性不證會者，便應作意思惟無動。**

午二、釋無動

**言無動者，謂無常想，或復苦想。如是思惟，便不為彼我慢等動。**

午三、結證會

**由彼不為計我、我慢乃至廣說動其心故，便於二空心俱證會。**

丑二、無願心三摩地

**云何無願心三摩地？謂於五取蘊，思惟無常，或思惟苦，心住一緣。**

丑三、無相心三摩地2　寅一、徵

**云何無相心三摩地？**

寅二、釋3　卯一、標相

**謂即於彼諸取蘊滅，思惟寂靜，心住一緣。**

卯二、引經

**如經言：無相心三摩地，不低不昂，乃至廣說。**

卯三、釋義3　辰一、不低不昂2　巳一、徵

**云何名為不低不昂？**

巳二、釋2　午一、第一義

**違順二相不相應故。**

　　違順二相不相應故者：於一切相深見過患，令心厭背，是名為違。於無相界見勝功德，心樂攝受，是名為順。

午二、第二義2　未一、標列

**又二因緣，入無相定。一、不思惟一切相故；二、正思惟無相界故。**

未二、配釋2　申一、不低

**由不思惟一切相故，於彼諸相不厭不壞，唯不加行作意思惟，故名不低。**

　　唯不加行作意思惟者：謂於諸相過患不復思惟，無有功用運轉作意故。

申二、不昂

**於無相界正思惟故，於彼無相不堅執著，故名不昂。**

　　於彼無相不堅執著者：謂於無相功德無堅固想，如理作意正思惟故。

辰二、彼方便等2　巳一、標列

**此三摩地略有二種。一者、方便，二、方便果。**

巳二、隨釋2　午一、方便2　未一、於初位

**言方便者，數數策勵思擇安立，於彼諸相未能解脫；由隨相識，於時時中擾亂心故。**

　　言方便等者：於方便中，數數策勵思擇安立諸取蘊滅，無一切相，然即於彼諸安立相未能解脫，以有分別影像為所緣故。此影像心，名隨相識。所言隨者，是相似義。顯揚頌云：彼影像隨觀。義與此同。（顯揚十九卷十七頁31,577b）此說方便初位。又復數數策勵思擇安立，方能攝取彼方便果，解脫隨相。此說方便後位。

未二、於後位

**彼復數數自策自勵思擇安立，方能取果，解脫隨相。**

午二、方便果2　未一、顯正

**於此解脫又解脫故，不自策勵思擇而住，是故名為極善解脫。**

未二、簡非

**若數策勵思擇安立方得住者，雖名解脫，非善解脫。**

　　於此解脫又解脫故等者：解脫隨相，名此解脫。相似相生，非真實故。證空性時，超彼隨相，是故名為極善解脫。

辰三、曉了果等3　巳一、第一義

**又曉了果、曉了功德者，謂煩惱斷究竟故，現法樂住究竟故。**

巳二、第二義2　午一、標

**又復滅、道俱應曉了。**

午二、釋

**即此二種，隨其次第，名曉了果、曉了功德。**

巳三、第三義2　午一、標

**又諦現觀、阿羅漢果俱應曉了。**

午二、釋

**於見道位中，名曉了果；於阿羅漢果，名曉了功德。**

　　又曉了果曉了功德等者：謂即於彼作證法中，諸解脫智廣為他說宣揚開示，是名曉了。彼作證法，果及功德有三差別。初二差別，唯約阿羅漢果為釋，文易可知；第三差別，約四沙門果釋，由諦現觀通得前三沙門果故。依自所證，能為他說，是故於見道位，名曉了果。阿羅漢位，諸漏已盡，所作已辦，世出世間所有功德皆已作證，是故於彼名曉[^16]了功德。

子二、釋得名3　丑一、空性

**若於此處無有彼物，由此道理觀之為空，故名空性。**

　　若於此處至故名空性者：於自內身無我、我所，故觀為空，是名內空。於外五蘊實無可愛，故觀為空，是名外空。義如前說。今此總說彼空道理，是名空性。

丑二、無願

**即所觀空無可希願，故名無願。**

　　即所觀空無可希願等者：所觀事中，空無我、我所等，唯是無常、苦所攝受，深為厭逆，故無希願，是名無願。

丑三、無相

**觀此遠離一切行相，故名無相。**

　　觀此遠離一切行相等者：此謂涅槃，唯有為滅之所顯故，由是說言遠離一切行相。依此建立無相三摩地。

子三、釋妨難2　丑一、舉難

**何故此中先說空性；餘處宣說無常故苦，苦故無我，後方說空？**

丑二、理釋2　寅一、說空無願2　卯一、標義

**謂若無無我**[^17]**，無常苦觀終不清淨。要先安住無我之想，從此無間方得無願。**

卯二、引證

**是故經言：諸無常想，依無我想而得安住，乃至廣說。**

寅二、宣說無相

**彼於無常觀無我已，不生希願，唯願無相，專求出離，故此無間宣說無相。**

壬三、有尋有伺等三摩地2　癸一、辨三種2　子一、顯有漏3　丑一、有尋有伺三摩地

**復次，云何有尋有伺三摩地？謂三摩地尋伺相應。**

丑二、無尋唯伺三摩地

**云何無尋唯伺三摩地？謂三摩地唯伺相應。大梵修已，為大梵王。**

丑三、無尋無伺三摩地2　寅一、徵

**云何無尋無伺三摩地？**

寅二、釋2　卯一、顯義

**謂三摩地尋伺二種俱不相應。**

卯二、明果

**修習此故，生次上地乃至有頂。**

子二、簡無漏

**唯除無漏諸三摩地。**

　　唯除無漏諸三摩地者：無漏諸三摩地，亦有有尋有伺等差別，然非此說。以彼若定、若生墮世間攝，無漏不爾，是故除之。

癸二、廣後一2　子一、徵

**云何無尋無伺三摩地相？**

子二、釋

**謂於尋伺心生棄捨，唯由一味，於內所緣而作勝解，又唯一味平等顯現。**

　　謂於尋伺心生棄捨等者：尋伺所行令心躁擾，故生棄捨。內所緣境一味寂靜，故作勝解。攝念正知，於自內體其心捨住，是名一味平等顯現。

壬四、小三摩地等2　癸一、略辨三種3　子一、小三摩地2　丑一、徵

**復次，云何小三摩地？**

丑二、釋2　寅一、由所緣

**謂或由所緣故小，觀少色故。**

寅二、由作意

**或由作意故小，小信、小欲、小勝解故。**

子二、大三摩地2　丑一、徵

**云何大三摩地？**

丑二、釋2　寅一、由所緣

**謂或由所緣故大，觀多色故，而非無邊無際觀諸色故。**

寅二、由作意

**或由作意故大，上信、上欲、上勝解故，而非無邊無際信、欲、勝解故。**

子三、無量三摩地2　丑一、徵

**云何無量三摩地？**

丑二、釋2　寅一、由所緣

**謂或由所緣故無量，無邊無際觀諸色故。**

寅二、由作意

**或由作意故無量，無邊無際信、欲、勝解故。**

　　云何小三摩地等者：此中所緣，謂所緣相，即所知事分別體相，情非情色為所觀故。意解思惟，是名作意，信、欲、勝解相應生故。大及無量三摩地中，所緣、作意，皆準此知。

癸二、別廣二種2　子一、總標2　丑一、大三摩地

**此中大心三摩地者，謂**[^18]**於一樹下，想諸天光而生勝解，乃至廣說。**

　　乃至廣說者：謂想諸天光，遍至大地、大海邊際。

丑二、無量三摩地

**無量三摩地者，謂四無量。**

子二、別釋2　丑一、大三摩地3　寅一、出勝解2　卯一、徵

**云何於一樹下想諸天光而生勝解？**

卯二、釋

**謂於欲界極厭壞已，得初靜慮，為令此定善清淨故，更修方便。又聞諸天身帶光明，便思惟彼身光明相，遍一樹下，乃至大地、大海邊際，發生勝解。**

　　又聞諸天身帶光明者：諸天光明有二差別。初靜慮天，身外光明，內無光明；第二靜慮以上諸天，身內、身外俱有光明。如下文說。

寅二、顯差別2　卯一、標

**由三摩地後後轉增有差別故，令所生起而有差別。**

卯二、辨4　辰一、作意唯二

**云何作意得成唯二？謂隨勝解分齊施設作意故。**

辰二、修唯二

**云何作意唯二為緣，修成唯二？謂即由此作意力故，施設所修定有差別，圓滿清淨轉增勝故。**

辰三、行唯二

**云何以修唯二為緣，行成唯二？謂如如善修定轉增勝，如是如是施設所感生有差別。**

辰四、補特伽羅唯二

**云何以行唯二為緣，補特伽羅建立唯二？謂此因緣所生有情，施設高下勝劣差別。**

　　由三摩地後後轉增等者：謂由無量三摩地善多修習為因緣故，能令後後轉復增長；由增長故，後後為勝，前前為劣，名有差別。如是令所生起作意，乃至修行補特伽羅，皆得施設唯二差別。顯揚論說：由緣唯二根故，唯二作意可知；緣唯二作意故，唯二修可知；緣唯二修故，唯二行可知；緣唯二行故，唯二補特伽羅可知。（顯揚二十卷一頁31,578b）彼說二根，此說三摩地，文別義同，唯約定根說唯二故。又復行唯二者，謂修所引習氣。餘文易知。

寅三、辨光明2　卯一、問

**問：初二靜慮諸天光明有何差別？**

卯二、答2　辰一、初靜慮身

**答：如末尼珠，外有光明，內無光明。初靜慮身亦復如是，外放光明，內則不爾。**

辰二、第二靜慮身2　巳一、喻合

**譬如明燈，外發光明，內自照了。第二靜慮身亦如是，若內若外俱有光明。**

巳二、引證

**是故經說：彼地已上惟一種身，非於下地。**

　　彼地已上惟一種身等者：有色有情有四差別。謂身異想異，如人及一分天；或復身異想一，如梵眾天，唯劫初時[^19]；或復身一想異，如極淨光天；或復身一想一，如遍淨天。依是故說第二靜慮已上唯一種身，非於下地。

丑二、無量三摩地3　寅一、明建立2　卯一、徵

**復次，云何建立四無量定？**

卯二、釋2　辰一、辨有情2　巳一、標列品

**謂諸有情有三品故。一者、無苦無樂，二者、有苦，三者、有樂。**

巳二、配樂欲

**如其次第，欲與其樂、欲令離苦、欲令其樂永不相離。**

辰二、辨作意2　巳一、總標

**於彼作意有四種故，如其次第，建立四種。**

巳二、別釋2　午一、建立前三

**謂由與樂作意故、拔苦作意故、樂不相離隨喜作意故，建立前三。**

午二、建立於捨

**即於此三欲與樂等，為欲令彼不樂思慕不染汙作意故，瞋恚不染汙作意故，貪欲不染汙作意故，建立於捨。**

　　即於此三至建立於捨者：謂欲與樂，為欲令彼不為不樂及思慕之所染汙，是名不樂思慕不染汙作意。欲拔其苦，為欲令彼不為瞋恚之所染汙，是名瞋恚不染汙作意。欲樂不離，然欲令彼不為貪欲之所染汙，是名貪欲不染汙作意。由令不染三種作意，是名第四作意建立於捨。

寅二、釋經言2　卯一、標說

**經言：以慈俱心，乃至廣說。**

卯二、釋義10　辰一、慈俱心

**現前饒益，故名慈俱。**

辰二、慈善友2　巳一、標名

**饒益相故，名慈善友。**

巳二、釋相2　午一、標列二種

**其饒益相略有二種。一、欲利益、二、欲安樂。**

午二、顯遍一切

**此二種相，一切無量之所顯示。**

辰三、無怨

**無怨者，離惡意樂故。**

辰四、無敵

**無敵者，離現乖諍故。**

辰五、無惱害

**無惱害者，離不饒益事故。**

辰六、廣

**廣者，所緣廣大故。**

辰七、大

**大者，利益安樂思惟最勝故。**

辰八、無量

**無量者，果無量故。如四大河，眾流雜處。**

辰九、善修習

**善修習者，極純熟故。**

　　果無量故等者：謂緣無量有情為境，生無量福，引無量果故。

辰十、勝解遍滿具足住3　巳一、設徵

**設有問言：慈俱等心有何等相？**

巳二、總答

**故次答言：勝解遍滿，具足而住。**

巳三、別釋3　午一、勝解遍滿

**勝解遍滿者，是**[^20]**增上意樂勝解周普義。**

午二、具足

**具足者，圓滿清白故。**

午三、住

**住者，所修觀行日夜專注，時專注故。**

寅三、解密意2　卯一、問

**問：如經言：善修習慈，極於遍淨，乃至廣說。此何密意？**

卯二、答2　辰一、明依處4　巳一、修慈

**答：第三靜慮，於諸樂中其樂最勝，憶念此樂修習慈心，慈最第一，故說修慈極於遍淨。**

巳二、修悲3　午一、標

**憶念空處修習悲心，亦最第一。**

午二、釋

**以修悲者樂欲拔苦，無色界中遠離眾苦，斷壞等苦彼都無故。**

　　無色界中遠離眾苦等者：無色界中無所依身，無身重擔苦、無四大乖違苦、無觸對變壞苦，是名遠離眾苦。觸對變壞苦者，謂由手足、塊石、刀杖、寒熱、饑渴、蚊蝱、蛇蝎所觸對時，即便變壞，故此名斷壞苦。等言，等取餘苦應知。

午三、結

**是故憶念無邊空處修悲等至，作如是念：當令一切有苦有情，到無眾苦及所依處。**

　　到無眾苦及所依處者：離有色苦，名無眾苦。生無色處，名所依處，唯以無色為所依故。

巳三、修喜2　午一、釋

**修喜定者，亦常憶念無邊識處，慶諸有情所得安樂。作如是念：當令一切有情之類受無量樂，猶如識處，識無限量。**

午二、結

**是故憶念識無邊處修習喜定，為最第一。**

巳四、修捨2　午一、釋

**修捨定者，亦常憶念無所有處。作如是念：無所有處，無漏心地最為後邊，捨最第一；如阿羅漢苾芻，一切苦、樂、不苦不樂現行位中，皆無染汙。當令一切有情之類，得如是捨。**

午二、結

**是故憶念無所有處修習捨定，為最第一。**

　　無所有處無漏心地最為後邊者：顯揚論說：又依有想三摩地解脫，能盡諸漏，乃至無所有處三摩地極猛利故。是故薄伽梵說：唯依有想三摩鉢底領解通達，非於餘地。（顯揚十九卷十五頁31,576c）由此當知，非想非非想處想不猛利，無無漏道，是故此說無所有處最為後邊。

辰二、結聖行

**如是一切皆是聖行，唯聖能修，故經宣說覺分俱行。**

　　如是一切皆是聖行等者：如前經言：善修習慈，極於遍淨，乃至廣說善修習捨，極於無所有處。如是一切皆是聖行，不共外道，由是說言唯聖能修。集論中說：依止清淨四靜慮，若外道、若聲聞、若菩薩等，引發四無量。（集論八卷六頁31,692a）今為簡彼，故作是說。見跡諸聖修此行時，七遍覺支與彼相應，是名覺分俱行。

壬五、一分修等三摩地2　癸一、辨修相2　子一、一分修三摩地2　丑一、徵

**復次，云何一分修三摩地？**

丑二、釋

**謂於此中或唯作意思惟**[^21]**光明相，或唯作意思惟色相，而入於定。如是二種，隨其次第，或了光明，或覩眾色。**

子二、具分修三摩地2　丑一、徵

**云何具分修三摩地？**

丑二、釋

**謂俱思惟而入於定，亦了光明，亦見眾色。**

　　一分修具分修三摩地等者：謂於光明、或於眾色隨一思惟，名一分修；若俱思惟，名具分修。如前有色觀諸色中，謂於欲界諸色，以有光明相作意思惟，而生勝解。如是思惟光明及與眾色，或一分修，或具分修，隨應當知。

癸二、釋定難4　子一、標經說

**如是修習光明定者，定難差別有十一種。所謂疑等，如經廣說。**

子二、問答辨2　丑一、問

**問：此誰難耶？**

丑二、答2　寅一、標列相

**答：三摩地相。相有二種，謂所緣相及因緣相。**

寅二、明住等

**用彼為依，住三摩地；若退彼相，便不能住**[^22]**。**

　　定難差別有十一種等者：此中定難，謂障光明。由障思所成慧俱光明想有其四法，及障修所成慧俱光明想有其七法。如是定障，合有十一。修所成地一一別列。（陵本二十卷九頁1737）今說定難有十一種，隨文配釋，如應當知。

子三、釋差別11　丑一、有疑

**此中最初，於所顯現光明色相不善知故，便覺有疑。**

　　於所顯現光明色相等者：此為第一種難。義當修所成地中說：不善觀察故，不善決定故，於所思惟有疑隨逐。（陵本二十卷九頁1738）

丑二、有不作意2　寅一、標舉

**方便緩故，有不作意。**

寅二、喻合

**如於眾色不欲見者，或閉於目，或復背面；此觀行者，於諸色中不欲作意，亦復如是。**

　　方便緩故至亦復如是者：此為第二種難。義當修所成地中說：與在家、出家共相雜住，於隨所聞所究竟法，不能如理作意思惟。（陵本二十卷九頁1738）此方便緩，當知即由共相雜住為其因緣。

丑三、有身麤重

**由不善守根門等故，有身麤重。**

　　由不善守根門等故有身麤重者：此為第三種難。義當修所成地中說：住於晝分，習近邪惡食故，身不調柔，不能隨順諦觀諸法。（陵本二十卷九頁1738）

丑四、多睡眠等

**多習睡眠，或多覺悟，便增惛睡，不見眾色；設有所見而不圓滿。**

　　多習睡眠至而不圓滿者：此為第四種難。義當修所成地中說：住於夜分，懶惰懈怠故，多習睡眠故，虛度時分。（陵本二十卷九頁1738）

丑五、太過精進

**為此二事，極作**[^23]**功用力勵思惟，故有太過勇猛精進。**

　　為此二事至勇猛精進者：此為第五種難。義當修所成地中說：依舉相修，極勇精進所對治法。（陵本二十卷九頁1739）

丑六、極劣精進

**由有太過策勵過故，還極下劣。如急捉持斥**[^24]**鷃鳥者。**

　　由有太過至斥鷃鳥者：此為第六種難。義當修所成地中說：依止相修，極劣精進所對治法。（陵本二十卷十頁1739）此中斥鷃，喻行者心。如顯揚說。（顯揚十九卷十九頁31,578a）

丑七、生踊躍喜

**彼唯思求光明之相，此與見色若俱生時，希一得二，便生踊躍；猶如有人得二伏藏。**

　　彼唯思求光明之相至得二伏藏者：此為第七種難。義當修所成地中說：依捨相修，貪著定味與愛俱行所有喜悅。（陵本二十卷十頁1740）

丑八、生大恐怖

**遍於諸方，欻然并見不祥之色，便生大怖；猶如有人兩邊旋轉卒起。**

　　遍於諸方至旋轉卒起者：此為第八種難。義當修所成地中說：於般涅槃心懷恐怖，與瞋恚俱其心怯弱，二所治法。（陵本二十卷十頁1740）

丑九、起種種想2　寅一、於世雜類

**於彼**[^25]**行時，或復住時，於世雜類起種種想；如是外想，與定為難。**

寅二、於定高舉

**或復因其所修習定，謂己為勝，觀他為劣，便自高舉。如是亦得名種種想。**

　　彼於行時至名種種想者：此為第九種難。義當修所成地中說：不應思處，彊攝其心思擇諸法。（陵本二十卷十頁1740）

丑十、多言論等

**或多言論，或久尋思，令身疲勞，心不得定；如是多言，與定為難。**

　　或多言論至與定為難者：此為第十種難。義當修所成地中說：即依如是方便作意，於法精勤論議決擇，於立破門多生言論，相續不捨。此於寂靜正思惟時能為障礙。（陵本二十卷十頁1740）

丑十一、願樂外色

**若從定生光明之相，及見色時，便捨內修相續作意，願樂於外諦視眾色；故極思察，與定為難。**

　　若從定生至與定為難者：此為第十一難。義當修所成地中說：於色聲香味觸中，不如正理執取相好，不正尋思，令心散亂。（陵本二十卷十頁1740）

子四、結成難2　丑一、障定相

**如是諸難，隨其所應，障三摩地所緣境相及因緣相。**

　　如是諸難至因緣相者：於諸難中，前之四難，為思所成慧俱光明想之所對治；後之七難，為修所成慧俱光明想之所對治。由是當知，此十一難，亦極障礙彼光明想，令思所成及修所成若智、若見不得清淨。此中光明，謂法光明。緣法光明以為境界，名三摩地所緣境相。定資糧法，名因緣相。十一難中，隨應當知。

丑二、令退失

**或有遇**[^26]**此，退失所緣、因緣相故，如其次第，二相俱沒。**

壬六、喜等俱行三摩地3　癸一、喜俱行三摩地

**復次，云何喜俱行三摩地？謂初二靜慮諸三摩地。**

癸二、樂俱行三摩地

**云何樂俱行三摩地？謂第三靜慮諸三摩地。**

癸三、捨俱行三摩地

**云何捨俱行三摩地？謂第四靜慮已上諸三摩地。**

壬七、四種修定4　癸一、為得現法樂住2　子一、徵

**復次，云何修定為得現法樂住？**

子二、釋2　丑一、標二種修

**謂於四種現法樂住方便道中所有修定，及未圓滿清淨鮮白諸根本地所有修定。**

　　云何修定為得現法樂住等者：此中修定略有二別。一、於四種靜慮近分中，修令證入根本靜慮故；二、於四種靜慮根本中，修令圓滿清淨鮮白故。

丑二、會說方便

**為顯修習未曾得定，是故世尊說初靜慮前方便道。**

　　為顯修習未曾得定等者：此中意顯若如前說四近分定及四根本皆得修習，何故世尊唯說初靜慮中前方便道，不說所餘？為釋此難，故作是言：為顯修習未曾得定。然非唯爾，故不相違。

癸二、為得智見2　子一、徵

**云何修定為得智見？**

子二、釋3　丑一、標經說

**謂諸苾芻，於光明相，殷勤懇到審諦而取，如經廣說。**

丑二、明修位

**當知此在能發天眼前方便道所有修定。**

丑三、釋得名2　寅一、見

**此中天眼，於諸色境能照、能觀，說名為見。**

寅二、智

**能知諸天如是名字、如是種類，乃至廣說，如勝天經，是名**[^27]**為智。**

　　能知諸天如是名字等者：有情自體，略有八言說句可得。謂如是名、如是生類、如是種性、如是飲食、如是領受苦樂差別、如是長壽、如是久住、如是所有壽量邊際。如下菩薩地說。（陵本四十九卷二十頁3964）此中廣說，應如是知。

癸三、生分別慧

**云何修定生**[^28]**分別慧？謂諦現觀預流果向方便道中所有修定，或為修習諸無礙解。**

　　或為修習諸無礙解者：無礙解有四。一、法無礙解，二、義無礙解，三、訓詞無礙解，四、辯才無礙解。如是一切，若定若慧及彼相應諸心心所為體。如集論說。（集論八卷四頁31,691a）

癸四、為盡諸漏

**云何修定為盡諸漏？謂阿羅漢果方便道中所有修定。**

壬八、五聖智三摩地2　癸一、徵

**復次，云何五聖智三摩地？**

癸二、釋3　子一、標經說

**謂我此三摩地，是聖、無染、無執，廣說如經。**

　　廣說如經者：此中廣說，謂非凡夫所近乃至正念而出。如下列釋應知。

子二、辨行相2　丑一、標

**此中示現五行相智。**

丑二、列

**謂自體智、補特伽羅智、清淨智、果智、入出定相智。**

子三、釋經言2　丑一、明聖義

**聖者，善故名聖，又無漏故名聖。**

丑二、釋智別5　寅一、自體智攝2　卯一、無染

**無染者，顯善聖性。**

卯二、無執

**無執者，顯無漏聖性。**

寅二、補特伽羅智攝3　卯一、非凡夫所近

**非凡夫所近者，謂諸佛及聖弟子所親近故。**

卯二、是聰叡所讚

**是聰叡所讚者，謂即彼所稱讚故。**

卯三、是聰叡等常不訶毀2　辰一、標相

**是諸聰叡同梵行者常不訶毀者，謂一切時常稱讚故。**

辰二、簡非

**非如世間初靜慮等，為背下地修方便故，先以靜相而稱讚之；為趣上地修方便故，後以麤相而復訶毀。**

寅三、清淨智攝4　卯一、寂靜

**寂靜者，所治煩惱永寂靜故。**

卯二、微妙

**微妙者，自地煩惱不愛味故。**

卯三、得安隱道

**得安隱道者，所得之道無退轉故。**

卯四、證心一趣

**證心一趣者，已得無尋無伺地故。**

寅四、果智攝2　卯一、現在安樂

**現在安樂者，能得現法樂住故。**

卯二、後樂異熟

**後樂異熟者，引無餘依涅槃樂故。**

寅五、入出定相智攝2　卯一、正念而入

**正念而入者，善取能入三摩地相，無忘失故。**

卯二、正念而出

**正念而出者，善取能出三摩地相，無忘失故。**

　　此中示現五行相智等者：謂我此三摩地，是聖、無染、無執；如是經句，示現自體智。又我此三摩地，非凡夫所近，是聰叡所讚，是諸聰叡同梵行者常不訶毀；如是經句，示現補特伽羅智。又我此三摩地，寂靜，微妙，得安隱道，證心一趣；如是經句，示現清淨智。又我此三摩地，現在安樂，後樂異熟；如是經句，示現果智。又我此三摩地，正念而入，正念而出；如是經句，示現入出定相智。於此三摩地有五行相智別，是故名五聖智三摩地。

壬九、聖五支三摩地2　癸一、徵

**復次，云何聖五支三摩地？**

癸二、釋3　子一、標經說

**謂諸苾芻，即此身內離生喜樂，廣說如經。**

子二、隨別釋5　丑一、初靜慮攝2　寅一、辨相2　卯一、喜樂差別

**離生喜樂者，謂初靜慮地所攝喜樂。**

　　謂初靜慮地所攝喜樂者：此中喜者，謂已轉依者，依於轉識，心悅、心勇、心適、心調，安適受，受所攝。樂者，謂已轉依者，依阿賴耶識，能攝所依，令身怡悅，安適受，受所攝。如顯揚說。（顯揚二卷五頁31,487a）

**所滋潤者，謂喜所潤。遍滋潤者，謂樂所潤。**

卯二、作意差別

**遍充滿者，謂加行究竟作意位。遍適悅者，謂在已前諸作意位。由彼位中，亦有喜樂時時間起，然非久住，亦不圓滿。於此身中無有少分而不充滿者，謂在加行究竟果作意位。**

寅二、譬喻6　卯一、喻彼行者

**譬如黠慧能沐浴人，或彼弟子者，當知喻於修觀行者。**

卯二、喻彼方便

**銅器、瓦器、或蚌蛤器者，喻為離欲生喜樂故，教授教誡。**

卯三、喻彼尋伺

**細沐浴末**[^29]**者，喻能順彼出離尋等。**

　　喻能順彼出離尋等者：此中等言，等取無恚尋、無害尋，及出離伺、無恚伺、無害伺。由此尋伺，能正對治欲界煩惱雜染及業雜染，順生喜樂，順益所依，由是說言順彼出離尋伺。

**水澆灌者，當知喻於尋清淨道。**

　　尋清淨道者：貪、恚、害尋，是名為尋，此謂所治。能治彼者，名清淨道，謂尋伺支。修習此故，已斷彼尋，是故說言尋清淨道。

卯四、喻身喜樂

**沐浴摶者，以喻於身。**

　　以喻於身者：此中身言，謂斷所治所得轉依。

**帶津膩者，喻喜和合。膩所隨者，喻樂和合。遍內外者，喻無間隙喜樂和合。**

卯五、喻心一趣

**不彊者，喻無散動。**

　　喻無散動者：喻得心一境性故。

卯六、喻心清淨

**不弱者，喻無染汙，亦無愛味。**

　　喻無染汙等者：喻已圓滿清淨鮮白故。

丑二、第二靜慮攝2　寅一、標差別

**又於第二喻有差別。**

寅二、舉譬喻4　卯一、喻彼定相

**山者，喻於無尋伺定。**

卯二、喻離尋伺

**尖頂者，喻於第二靜慮無尋無伺，於所緣境一味勝解。**

卯三、喻內等淨

**泉者，喻於內等淨支。**

卯四、喻彼喜樂

**水軸者，謂水傍流出。水索者，謂水上涌出。此二種喻，如其次第，顯示喜、樂滋潤等言，如前解釋。無不充滿者，當知喻於無間相應。**

丑三、第三靜慮攝2　寅一、標差別

**又於第三喻有差別。**

寅二、舉譬喻2　卯一、喻離喜樂

**如嗢鉢羅等離喜之樂，彼相應法及所依身，當知亦爾。**

卯二、喻彼定相

**水喻離喜無尋伺定。喜發踊躍，由無彼故，喻華胎藏沒在水中。**

丑四、第四靜慮攝3　寅一、標差別

**又於第四喻有差別。**

寅二、別辨相2　卯一、清淨

**清淨心者，謂與捨念清淨相應。超過下地諸災患故。**

　　超過下地諸災患故者：第四靜慮以下諸地，於壞劫時三災能壞。謂火災、水災、風災。第四靜慮無災能壞。由彼諸天身與宮殿俱生俱沒故，更無能壞因緣法故。如意地說。（陵本二卷五頁128）當知此由修彼靜慮，捨念清淨相應，超過尋、伺、喜、樂三地一切動故。

卯二、鮮白

**鮮白者，謂性是善。自地煩惱無愛味故。**

寅三、舉譬喻2　卯一、喻彼人2　辰一、舉喻2　巳一、徵

**何故復以長者為喻？**

巳二、釋

**謂彼所作皆審悉故，不放逸故，思惟籌量觀察勝故，於增減門無不知故。**

　　於增減門無不知故者：增謂增長積集，減謂衰退損減。解深密經說：善知心增，善知心減。（解深密經三卷十九頁16,702c）如是增減，其義應知。

辰二、合法

**證得清淨第四靜慮者，亦復如是。凡有所為審諦圓滿，無諸放逸，於一切義無不了知，其性捷利。**

　　凡有所為審諦圓滿等者：此中四義，如其次第配前四喻應知。

卯二、喻清淨鮮白2　辰一、舉喻2　巳一、八經九經喻

**八經九經以為喻者，由堅緻故，顯蚊蝱等不能侵損。**

巳二、首足皆覆喻

**首足皆覆者，若有二失，容可侵損。謂衣薄故，有露處故。今此顯示二失俱無。**

辰二、合法

**此定亦爾，其心清淨鮮白周遍，一切散動所不能侵；堪忍寒暑乃至他所呵叱惡言，及內身中種種苦受。**

丑五、觀察緣起攝3　寅一、標差別

**又於第五喻有差別。**

寅二、指前喻

**於所觀相殷勤懇到等，當知已如前釋。**

寅三、明總義

**謂審觀察三世諸行，於能觀察又復觀察，是此中總義。**

　　當知已如前釋等者：如前已說：云何觀察相？謂有苾芻，殷勤懇到善取其相而觀察之。（陵本十一卷二十二頁952）又說：住觀於坐，坐觀於臥。此顯觀察三世諸行。又說：或在後行觀察前行。此顯於能觀察又復觀察。

子三、釋名等2　丑一、總徵

**何等名為聖三摩地？云何建立五支差別？**

丑二、別釋2　寅一、名聖三摩地

**謂四靜慮中，所有聖賢心一境性，及於安立審諦觀察，如是名為聖三摩地。**

　　及於安立審諦觀察者：此中安立，所謂有情世間及器世間，唯於諸行假安立故。聞所成地說：依有情世間及器世間，有二種法，能攝一切諸戲論事。謂能取法，及彼所依、所取之法。（陵本十三卷二十二頁1161）今觀有情世間及器世間，唯是所取及能取法，名於安立審諦觀察。

寅二、建立五支別2　卯一、釋

**依於四種現法樂住，建立四支；依審觀察緣起法故，**

　　依審觀察緣起法故者：前說緣起略有八門。（陵本九卷十六頁698）於中有情世間死生門及器世間成壞門，即此所觀諸緣起法，以於安立審諦觀察故。

**又為斷除餘結縛故，建立第五。**

卯二、結

**當知此中**[^30]**二因緣故，建立五支。**

　　又為斷除餘結縛故者：彼諸賢聖所有結縛，未斷應斷，有多差別，隨其所應，名之為餘。除所已斷，餘未斷者皆應斷故。

壬十、有因有具聖正三摩地2　癸一、徵

**復次，云何有因有具聖正三摩地？**

癸二、釋3　子一、略釋名3　丑一、名聖

**當知善故，及無漏故，說名為聖。**

丑二、名有因

**有五道支名此定因。所謂正見、正思惟、正語、正業、正命。**

丑三、名有具

**具有三種。所謂正見、正精進、正念。**

子二、廣說義2　丑一、說因具義2　寅一、略標2　卯一、明總說

**此中薄伽梵總說前七道支，與聖正三摩地為因為具。**

卯二、顯差別

**隨其所應，差別當知。謂由前導次第義故，立五為因；於三摩地資助義故，立三為具。**

　　有因有具聖正三摩地者：謂諸聖者所得正定，名聖正三摩地。此三摩地，要以前七道支為因為具，由是說言有因有具聖正三摩地。當知此中，前七道支，非說見諦諸聖之所修習；謂諸異生，若於是處彼諸道支安立可得，即於是處亦名道支。如是諸義，準下應知。

寅二、別顯2　卯一、前導次第義2　辰一、徵

**云何正見等前導次第義？**

辰二、釋3　巳一、正見

**謂先了知世間實有真阿羅漢正行正至，便於出離深生樂欲，獲得正見。**

巳二、正思惟

**次復思惟：何當出離居家迫迮，乃至廣說。**

　　何當出離居家迫迮等者：謂以正見為依，起正思惟，作如是思：在家煩擾，若居塵宇，出家閑曠，猶處虛空，是故應於善說法毗奈耶中，正捨家法，趣於非家。是名出離居家迫迮，乃至廣說。

巳三、正語等

**從此出家，受學尸羅，修治淨命。是名正語、正業、正命。**

　　從此出家受學尸羅等者：受學尸羅，名正語、正業。修治淨命，是名正命。如其次第，差別應知。

卯二、於三摩地資助義3　辰一、正見2　巳一、聞慧攝

**此正見等，於所對治邪見等五猶未能斷。還即依止此五善法，從他聞音，展轉發生聞慧正見。**

　　於所對治邪見等五者：謂前所說正見、正思惟、正語、正業、正命為能對治，如其次第，邪見、邪思惟、邪語、邪業、邪命為所對治應知。

巳二、思修慧攝

**為欲斷除所治法故，又為修習道資糧故，方便觀察。次依聞慧發生思慧，復依思慧發生修慧。**

辰二、正精進

**由此正見，於諸邪見，如實了知此是邪見；於諸正見，如實了知此是正見；乃至正命，如實知已。**

　　為欲斷除所治法故者：邪見等五，名所治法。世出世間諸離欲道趣向資糧，名道資糧。聲聞地中廣釋其相。（陵本二十二卷二頁1892）此所治法及道資糧，是所觀察。由思修慧為方便故，是能觀察，由是說言方便觀察。

**為欲斷除邪見等故，及為圓滿正見等故，發勤精進。**

辰三、正念2　巳一、標舉義

**若由此故，能斷所治，集能治法，令其圓滿，是名正念。**

巳二、明分攝

**此念即是三摩地分，故亦兼說正三摩地。**

　　此念即是三摩地分等者：聲聞地說：成就如是正精進者，由四念住增上力故，得無顛倒九種行相所攝正念，能攝九種行相心住，是名正念及與正定。（陵本二十九卷十三頁2444）云何九種行相所攝正念？謂念、等念、隨念、別念、不忘念、心明記、無失、無忘、無失法。如決擇分說。（陵本五十七卷十六頁4637）由此九種行相正念，能攝九種行相心住。方便位中，說彼即是三摩地分；圓滿位中，亦兼說彼正三摩地。

丑二、說正三摩地2　寅一、方便位

**若是時中，捨邪見等令不復生，修正見等令得圓滿；即於如是方便道中，亦能棄捨邪精進念，兼能修滿正精進念。**

寅二、圓滿位

**若於是時，於彼諸法能斷能滿；即於此時，聖正三摩地亦得圓滿。**

子三、三學攝2　丑一、配漸次2　寅一、戒學攝

**此中由慧為導**[^31]**首，於增上戒先自安處。**

寅二、心學慧學攝2　卯一、總說

**次聞他音、如理作意，及增上戒學并**[^32]**為依止，於方便道中，發生增上心學及增上慧學。**

卯二、別配

**此中正念，名增上心學；正見、正精進，名增上慧學。**

丑二、結圓滿

**如是三學，於修聖正三摩地時，皆得圓滿。**

　　由慧為導首等者：此中慧言，謂彼最初出離正見。由此為先，起正思惟，是故說言慧為導首。正語、正業、正命，名增上戒。於此受學軌則淨命不墮虧損，名自安處。聞所成地說：謂有八支聖道所攝，令諸苾芻究竟斷結三種修法。謂修戒、修定、修慧。正語、正業、正命，名為修戒；正念、正定，名為修定；正見、正思惟、正精進，名為修慧。（陵本十五卷一頁1273）今於此中，唯約彼定方便為論，是故但說正念名增上心學。餘應準知。

壬十一、金剛喻三摩地2　癸一、徵

**復次，云何金剛喻三摩地？**

癸二、釋4　子一、出體

**謂最後邊學三摩地。**

子二、釋名

**此三摩地最第一故，最尊勝故，極堅牢故，上無煩惱能摧伏故，摧伏一切諸煩惱故，是故此定名金剛喻。**

子三、舉喻

**譬如金剛，其性堅固，諸末尼等不能穿壞，穿壞一切末尼寶等。**

子四、合法

**此定亦爾，故喻金剛。**

　　謂最後邊學三摩地等者：此三摩地，於諸有學最為後邊，由此為依，方能無餘永斷修道所斷煩惱故。此永斷已，成阿羅漢，即於爾時，名為無學。今說無間道中正斷煩惱有學位攝，是故說彼名最後邊學三摩地。由此三摩地，於餘諸定，名最第一；於諸有學，名最尊勝；於諸煩惱，名極堅牢。文中五義，次第為釋應知。

壬十二、五現見三摩鉢底2　癸一、徵

**復次，云何五現見三摩鉢底？**

癸二、釋3　子一、標經說

**謂諸苾芻，即於此身等，廣說如經。**

　　即於此身等者：此中等言，等取受、心，及法。應知念住攝故。

子二、釋得名

**已見諦者修此等至，是故名為現見等至。**

子三、明所觀2　丑一、標體性

**是諸修道所斷煩惱制伏對治、斷滅對治，及觀察斷，當知此中總略體性。**

　　是諸修道所斷煩惱等者：此中制伏對治，謂觀身不淨。此有二別，謂內及外。是名初二現見等至。斷滅對治，謂觀識流轉。此亦二別，謂麤及細。是名第三、第四現見等至。觀察於斷，是名第五現見等至。如是一切為所觀察，總為三種，是故名為總略體性。

丑二、釋觀察3　寅一、觀身不淨2　卯一、別辨相2　辰一、觀內

**初不淨觀，方便念住以為依止，為令欲貪不現行故，觀察內身種種不淨。**

　　觀察內身種種不淨者：謂內身中髮、毛、爪、齒，廣說乃至淚、汗、屎、尿，是名內身朽穢不淨。如下聲聞地說。（陵本二十六卷二十頁2230）

辰二、觀外2　巳一、明觀察

**第二不淨觀，即彼念住以為依止，乃至觀察骨人之相，為令彼貪不現行故，觀察此身種種不淨。當知齊此，名具觀察一切不淨。**

　　第二不淨觀至一切不淨者：謂外身中青瘀、膿爛，廣說乃至骨鎖，是名外身朽穢不淨。亦如聲聞地說。（陵本二十六卷二十頁2230）又復觀察假名綵畫木石泥等所作骨鎖相，是名觀察骨人之相。如是觀察別別勝解，名具觀察一切不淨。

巳二、明通達

**最極通達者，是青瘀等觀品類次第極逾越義。**

　　最極通達等者：謂觀青瘀乃至骨鎖，令於外身婬欲婬貪心得清淨，是名此中極逾越義。

卯二、顯略義2　辰一、初不淨觀

**初不淨觀，觀察內身現前安住種種不淨。**

辰二、後不淨觀

**後不淨觀，通達法性。觀察此身有如是法，有如是性，乃至廣說。**

　　後不淨觀通達法性等者：謂觀青瘀不淨等相，是名有如是法。觀彼彼相性所應爾，是名有如是性。如是法性，內身、外身平等共有，當知是名不淨共相。聲聞地中作如是說：諸若內身，外淨色相未有變壞；若在外身，不淨色相已有變壞。由在內身不淨色相平等法性、相似法性，發起勝解。能自了知我淨色相亦有如是同彼法性；若諸有情成就如是淨色相者，彼淨色相亦有如是同彼法性；譬如在外不淨色相。（陵本三十卷十六頁2532）此中廣說，應如是知。

寅二、觀識流轉2　卯一、標生滅

**觀識流轉者，觀察此識生滅相續。**

卯二、釋差別2　辰一、麤觀察

**或觀生身展轉相續。謂麤觀察行緣識等。**

　　謂麤觀察行緣識等者：此中等言，等取名色、六處、觸、受。經說此為生身相故。

辰二、細觀察

**或觀剎那展轉相續。謂細觀察若有貪心、離貪心等品類差別，荏苒過度彼彼日夜、剎那、臘縛、牟呼栗多，於其中間非一眾多種種心識異生異滅。**

寅三、觀察於斷2　卯一、辨

**觀察有學未離欲者，俱住二世；已離欲者，唯住他世；阿羅漢果，俱無所住。**

　　觀察有學未離欲等者：謂諸有學身生欲界，未得離欲，名住此世。由此因緣，當來果生，名住他世。前說因時，名此世間；果時，名彼世間故。（陵本八卷十四頁616）由是總說俱住二世。若不還果已得離欲，於此欲界因性永滅，不名住此世間；唯色無色彼種當生，應名住彼世間。由是故說唯住他世。阿羅漢果諸漏永盡，不受後有，是故說言俱無所住。當知此中，意顯識住及彼因緣，名之為住。義如決擇分說。（陵本五十四卷一頁4279）

卯二、結

**如是名為觀察於斷。**

壬十三、勝處等至等

**勝處等至、遍處等至，如前已說。**

壬十四、無想三摩鉢底2　癸一、徵

**復次，云何無想三摩鉢底？**

癸二、釋3　子一、出體性

**謂已離遍淨欲，未離上欲，永**[^33]**出離想作意為先，諸心心法滅。**

子二、明方便2　丑一、問

**問：以何方便入此等至？**

丑二、答

**答：觀想如病、如癰、如箭，入第四靜慮，修背想作意，於所生起種種想中厭背而住。唯謂無想寂靜微妙，於無想中持心而住。如是漸次離諸所緣，心便寂滅。**

子三、簡差別2　丑一、於此生

**於此生中，亦入亦起。**

丑二、於生彼

**若生於彼，唯入不起。其想若生，便從彼沒。**

　　於此生中亦入亦起等者：謂現法中修習彼定，想寂滅故，名之為入；從彼定出，想還復生，名之為起；是名於此生中，亦入亦起。若生彼天受彼果故，一期生中想不現行，是名若生於彼，唯入不起。受果盡已，餘體當生，於爾所時，想得復生，便從彼天其身殞歿。

壬十五、滅盡三摩鉢底2　癸一、徵

**復次，云何滅盡三摩鉢底？**

癸二、釋4　子一、出體性

**謂已離無所有處欲，暫安住想作意為先，諸心心法滅。**

子二、明方便2　丑一、問

**問：以何方便入此等至？**

丑二、答2　寅一、舉二所依

**答：若諸聖者，已離無所有處欲，或依非想非非想處相而入於定，或依滅盡相而入於定。**

寅二、釋其差別2　卯一、依非想非非想處相

**依非想非非想處相而入定者，謂於此二**[^34]**心**[^35]**深生厭捨，非想非非想處進趣所緣皆滅盡故，心便寂滅。**

　　謂於此二深生厭捨等者：下地麤想及與無想，是名為二。既於此二生厭捨已，爾時唯有微細想，緣無相境轉，是故說言非想非非想處。今依彼處，暫安住想作意為先，心求上進；心上進時，求上所緣竟無所得；無所得故，滅而不轉。如聲聞地說。（陵本三十三卷十五頁2715）由是說言進趣所緣皆滅盡故，心便寂滅。

卯二、依滅盡相2　辰一、例前說

**依滅盡相而入定者，亦復如是。**

　　依滅盡相至亦復如是者：此滅盡相，謂無相定，於一切想不思惟故。顯揚論說：或入非想非非想處定，或復上進；或入無相定，或復上進；乃至廣說。（顯揚一卷十四頁31,484b）由是當知，此滅盡相即無相定。以此為依，進趣所緣皆滅盡故，心便寂滅，由是說言亦復如是。

辰二、辨趣入4　巳一、標

**將欲趣入滅盡定時，有二種法多有所作。**

巳二、列

**謂奢摩他、毗鉢舍那。**

巳三、徵

**云何奢摩他？云何毗鉢舍那？云何此二多有所作？**

巳四、釋2　午一、出二法

**謂於此義中，八次第定名奢摩他，**

　　八次第定名奢摩他者：從初靜慮乃至非想非非想處，是名八次第定。此於滅定多有所作，是即此說奢摩他義。

**所有聖慧名毗鉢舍那。**

午二、明多作

**於此二中隨闕一種，即不能入滅盡等至；要具此二，方能趣入。是故此二多有所作。**

子三、顯起滅2　丑一、辨種類2　寅一、順次第滅2　卯一、問

**問：入滅定時，云何次第滅三種行？**

　　云何次第滅三種行者：行有三種。謂身行、語行、意行。入出息風名為身行，尋伺名語行，受想名意行。此三種行，入滅定時，次第皆滅。

卯二、答2　辰一、標二時

**答：此有二種。謂行時、住時。**

辰二、簡差別2　巳一、簡未滅

**若於行時，亦起言說。於初靜慮有此作用，有語行故。**

　　於初靜慮有此作用等者：初靜慮中有尋伺欲，名有語行。由此語行為言說因，名有作用。

巳二、顯俱滅

**若於住時，從第二靜慮已上次第定力，彼三種行次第而滅。**

　　若於住時至次第而滅者：住次第定，是名為住。第二靜慮無尋無伺，名滅語行；第四靜慮無入出息，名滅身行；乃至非想非非想處心求上進，竟無所得，無受想故，名滅意行。如是次第，滅三種行。

寅二、逆次第起

**當知出時，由逆次第次第而起。**

　　當知出時由逆次第次第而起者：謂於出時，先起意行，次起身行，後起語行，名逆次第次第而起。

丑二、釋妨難2　寅一、識不離身難2　卯一、問

**問：滅盡定中，諸心心法并皆滅盡。云何說識不離於身？**

卯二、答

**答：由不變壞諸色根中，有能執持轉識種子阿賴耶識不滅盡故，後時彼法從此得生。**

　　由不變壞諸色根中等者：此中義顯阿賴耶識不滅盡故，依此說識不離於身。阿賴耶識依託色根，安危共同，由是故說根不變壞。又復能持轉識種子，由是故說後時彼法從此得生。

寅二、入定出定難2　卯一、問

**問：入滅定時，無有分別：我當入定，我當出定。正在定時，心寂滅故，遠離加行。將出定時，心先滅故，亦無作意。云何能入？云何能出？**

卯二、答

**答：先於其心善修治故。若有諸行、諸狀、諸相，能入於定、能出於定，於彼修習、極多修習；由修習故，任運能入、任運能出。**

　　若有諸行諸狀諸相等者：謂依非想非非想行，或無相行，能入滅定、能出滅定，是名為行。入出定時，彼狀先起，是名為狀。彼所緣相及因緣相，是名為相。由是修習、多修習故，心善修治，故於滅定任運能入、任運能出。

子四、明觸出2　丑一、徵

**云何出滅定時觸三種觸？一、不動觸，二、無所有觸，三、無相觸。**

丑二、釋3　寅一、標

**謂出定時，多由三境而出於定。**

寅二、列

**一、由有境，二、由境境，三、由滅境。**

寅三、釋2　卯一、標

**由此三境，於出定時，如其次第觸三種觸。**

卯二、辨3　辰一、觸不動觸2　巳一、釋

**緣於有境而出定時，無有我慢擾動其心。謂此為我，而起我慢，或計未來我當有等，乃至廣說。**

巳二、結

**是故說言觸不動觸。**

辰二、觸無所有觸2　巳一、釋

**緣於境境而出定時，無貪所有、無瞋所有、無癡所有。**

巳二、結

**是故言觸無所有觸。**

辰三、觸無相觸2　巳一、釋

**緣於滅境而出定時，於一切相不思惟故，緣無相界。**

巳二、結

**是故說言觸無相觸。**

　　出滅定時觸三種觸等者：觸為受因，出滅定時，受想當生，是故說言觸三種觸。此三種觸，由三境生。由有所緣以為境界，名由有境；於此境中，無有我慢擾動其心，是故說言觸不動觸。由唯有事以為所緣，名由境境；於此境中，無貪所有、無瞋所有、無癡所有，是故說言觸無所有觸。由無相界以為所緣，名由滅境；於此境中，不思惟一切相，是故說言觸無相觸。

辛二、釋眾義2　壬一、結前已說

**如是已說靜慮、解脫、等持、等至。**[^36]

**瑜伽師地論科句披尋記卷第十二**

[^1]: 「任」，磧砂作「住」。

[^2]: 「遠」，披尋記原作「緣」。

[^3]: 大正無「而」字。

[^4]: 「或」，大正作「成」。

[^5]: 「惱」，披尋記原作「慢」。

[^6]: 「逆」，磧砂作「還」。

[^7]: 磧砂：「說逆超亦爾。以極遠」與「故，無有能」二段倒置。

[^8]: 「慮」，披尋記原作「處」。

[^9]: 「八卷三頁」，披尋記原作「三卷八頁」。

[^10]: 「亂動」，陵本作「動亂」。

[^11]: 韓清淨註：疑是「觀」字。

[^12]: 「間」，磧砂作「聞」。

[^13]: 「瓦」，大正作「凡」。

[^14]: 「住」，磧砂作「位」。

[^15]: 磧砂：「修行者，由」與「彼果空，或」二句倒置。

[^16]: 「曉」，披尋記原作「勝」。

[^17]: 「我」，磧砂作「願」。

[^18]: 磧砂無「謂」字。

[^19]: 「唯劫初時」，披尋記原作「除劫初時」。

[^20]: 大正無「是」字。

[^21]: 大正無「惟」字。

[^22]: 「住」，磧砂作「性」。

[^23]: 「作」，磧砂作「非」。

[^24]: 「斥」，磧砂作「尺」。

[^25]: 「於彼」，磧砂、大正、陵本作「彼於」。

[^26]: 「遇」，磧砂作「過」。

[^27]: 「名」，磧砂作「知」。

[^28]: 「生」，磧砂作「上」。

[^29]: 「末」，磧砂作「未」。

[^30]: 「中」，大正作「由」。

[^31]: 「導」，磧砂作「尊」。

[^32]: 「并」，磧砂、大正作「二」。

[^33]: 「永」，磧砂、大正作「求」。

[^34]: 「二」，磧砂、大正作「上」。

[^35]: 韓清淨註：「心」字疑衍。

[^36]: 韓清淨註：依科句應移至十三卷首，但來自各本均如是分卷，今仍其相。
