# 瑜伽師地論卷第六十五

攝決擇分中思所成慧地之一

如是已說聞所成慧地決擇。思所成慧地決擇，我今當說。

謂若略說，有四種思議。

一、事思議，二、有非有思議，三、因果思議，四、乘思議。

事思議者，略依六事。所謂蘊事乃至根事。

有非有思議者，如本地分已說。

因果思議者，如有尋有伺地已說。

乘思議者，如聲聞獨覺菩薩地已說。

復次，略有二種思思議。謂惡思思議及善思思議。

惡思思議者，如本地分已說。

若依黑品，謂如有一，不避無明、不應思等而起思議。

善思思議者，與此相違，應知其相。

如惡思、善思，如是非法所引、法所引，非毗奈耶所引、毗奈耶所引，非聖、聖，不善、善，不應修、應修，不好、好，黑、白，引無義、引有義，下劣、微妙，有罪、無罪，應遠離、不應遠離等，當知亦爾。

復次，如世尊言：諸聖弟子有知為有，非有知為非有。此中云何為有？云何非有？

略由二相，應知是有。何等為二？一、若生、已生、現在故，應知是有；二、若實物故、事故、義故、圓成實故，應知是有。

云何應知略說實有及假有相？

謂若諸法不待所餘、不依所餘施設自相，應知略說是實有相。

若有諸法待於所餘、依於所餘施設自相，應知略說是假有相，非實物有。

謂以色等諸蘊想事為待、為依，施設有我及有情等，乃至廣說。

此中色等諸蘊想事，是實物有；我及有情、命者、生者、數取趣等，非實物有，唯是假有。

如於色等諸蘊想事，假立我等，如是即於色等想事，假立色等。

又於色、香、味、觸想事，假立飲食、車乘、瓶、衣、諸莊嚴具、舍、軍林等。

又於有為諸法想事，假立生、老、住、無常、種子、有表、無表、得、命根、眾同分、名身、句身、文身、異生性、和合、不和合、流轉、定異、相應、勢速、次第、時、方及數。

又復唯以諸色不轉為待、為依，假立虛空、虛空無為。

又唯以名中間不轉為待、為依，假施設有無想等至、滅盡等至等。

問：於因成道理中，依何道理，能決定知我非實有？

答：不可得故、不可見故。

云何不可得？謂若內、若外、若二中間、若離諸蘊都不可得。

云何不可見？謂如眼等實有諸處，各各別有業用可見；如是所計我別業用都不可見。

如是自相不可得故，又別業用不可見故，應知所計我非實有。

問：若如是我於內外等都不可得，亦不可見，何故出家諸外道等亦得亦見，由此因緣，愛樂顯示建立實有？

答：不得、不見。但由身見及與我慢為依止故，起邪分別、起邪計度，不如正理愛樂顯示建立為有。

云何知我非實有故、非現有故而不可得，亦不可見？

謂諸計我為實有者，遠極彼岸，不過四種。

一者、計我即是諸蘊。二者、計我異於諸蘊，住諸蘊中。三者、計我非即諸蘊，而異諸蘊；非住蘊中，而住異蘊離蘊法中。四者、計我非即諸蘊，而異諸蘊；非住蘊中，亦不住於異於諸蘊離蘊法中；而無有蘊，一切蘊法都不相應。

依我分別計為有者，皆攝在此四種計中。除此更無若過若增。

如是一切我實有性皆不應理。

何以故？

若計有我即是諸蘊，非異蘊者，是則此我但於諸蘊而假建立，斯過自至。

所以者何？

諸蘊無常，各與自相而共相應；我即彼故，非常、非一、非實有性。

是故此計不應道理。

若計有我異諸蘊者，此所計我為是無常、為是常耶？

若無常者，則所計我剎那剎那異起異滅，此處異死餘處異生，異作異受，斯過自至。

又異諸蘊別有一我，若內、若外、若二中間有生有滅都不可得。

是故此計不應道理。

若我常者，無有變異是其常相，此所計我若無變異，二因緣變皆不應理，非於當來，亦非現法。

若於當來我無變者，便應無生、無老、無病、無死、無損，亦復不應一時為天、一時為人，或為傍生，或為鬼趣，或時為彼那落迦等。

於現法中我若不變，便應於彼愛非愛等種種境界，無樂、無苦、無愛、無恚，亦無有癡。略說不應由苦樂等之所變異，不應隨一貪等煩惱及隨煩惱之所變異。

如是我於當來、現法無變異故，不應為樂之所饒益，亦不應為屬彼煩惱之所染汙，不應因此行法非法；不應為苦之所損害，亦不應為屬彼煩惱之所染汙，不應因此行法非法。

此我如是於現法中與法非法不相應故，於當來世愛非愛身無因緣故，應不得生。

由此道理，汝應不計此常住我，由別內身變異所作，於當來世生老死等種種變異。

如是此我，便無各別內身生老病死等時、樂時、苦時及染汙時，則應畢竟解脫清淨。

是故此計不應道理。

復次，若計有我異於諸蘊，住異諸蘊離蘊法中者，彼所計法，遠離諸蘊有之自相尚不可得，何況為我之所安住。

譬如有言：我審了知石女兒頂繫空華鬘。應知所計亦復如是。

是故此計不應道理。

復次，若計有我一切蘊法不相應故，無有蘊者，此所計我若無有蘊，便無有色，非身相應，亦非苦樂等受相應，亦非眾多種種差別諸想相應，亦非善、不善、無記思等相應，亦非受用色等境界分別意相應。

如是此我應無所依、無受、無想、無思慮等，亦無分別，是則此我不由功用，究竟解脫，無有染汙。

是故此計不應道理。

復次，由彼一切依我分別妄所計我不成就故，當知我等於諸蘊中，但假建立，非實有物。由我非有，唯有蘊故，一切雜染、清淨道理皆得成就。

謂有內外諸處生故，於現法中起無明觸，由此於身便有饒益、損減受生。由此為緣，發起和合、乖離等愛，及有依此一切煩惱、隨煩惱轉。為此義故，淨不淨業生起可得。

如是煩惱、業生起故，當來復有生老死等一切苦法皆悉得生。

如是且於無常蘊中，無實我故，雜染道理皆得成就。

又由他音、內正作意為因緣故，遠離無明，發起於明。由無癡故，了達諸受皆悉是苦；由此能斷於諸受中所有貪愛，及斷依此一切煩惱、若隨煩惱；由此因緣，能感後有淨不淨業不復生起。

如是由業、煩惱斷故，一切後有及生等苦永更不生。

如是無我唯有蘊故，一切雜染、清淨道理皆得成就。

復次，此中假立一切有情，所謂無足、二足、四足、多足、有色、無色、有想、無想、非想非非想處有情。

當知如是九種有情，略由三種因緣建立，總攝一切有情之類。

謂依往來身動差別，建立無足乃至多足有情；依身差別，建立有色、無色有情；依心差別，建立有想、無想、非想非非想處有情。

復有離繫出家外道，作如是說：一切樹等皆悉有命，見彼與內有命數法同增長故。

應告彼言：汝何所欲？樹等增長為命為因？為更有餘增長因耶？

若彼唯用命為因者，彼未捨命，而於一時無有增長，不應道理。

若更有餘增長因者，彼雖無命，由自因緣亦得增長，故不應理。

又應告彼：汝何所欲？諸無命物無有增長，為有說因？為無說因？

若有說因，此說因緣不可得故，不應道理。

若無說因，無因而說而必爾者，不應道理。

又應告彼：汝何所欲？諸樹等物與有命物，為一向相似？為不一向相似？

若言一向相似者，諸樹等物根下入地，上分增長，不能自然搖動其身，雖與語言而不報答，曾不見有善惡業轉，斷枝條已餘處更生，不應道理。

若言不一向相似者，是則由相似故可有壽命，不相似故應無壽命，不應道理。

如是增長餘因有、無有故，無壽命物不增長說因有、無有故，相似一向、不一向故，此所計度不應道理。

問：何緣故知色、香、味、觸如是如是別安立中，飲食、車乘、瓶盆、衣服、莊嚴具等諸想事物皆是假有？

答：由彼想物，或於是處色等想物聚中而轉，或於是處色等想物聚中不轉。

若於是處色等想聚有食想轉，非於是處飲等想轉。若於是處車乘想轉，非於是處衣等想轉。

如是所餘，乃至廣說諸假有想若轉不轉，當知亦爾。

一切色、香、味、觸想事，遍於一切飲食、車乘、瓶盆、衣服、莊嚴具等諸想事中，無差別轉。

是故當知，飲食、車乘、瓶盆、衣服、莊嚴具等皆是假有，色、香、味、觸是實物有。

復次，依諸有法立假想物，非一眾多種種品類，當知略說總有二種。一、依止一聚，二、依止非一聚。

各別飲食、車乘、衣服、莊嚴具等，名依止一聚。

諸綵畫業、雕塑等業，宅舍、宮殿、軍林等物，名依止非一聚。

復次，云何有色諸法？

謂若略說，有十色處，及法處所攝色。

由彼諸色具色自相，即以此事還說此事，是故說名有色諸法。

此有色法，由五種相差別建立。

何等為五？

一、事故；二、自相故；三、共相故；四、界故；五、業故。

此中諸所有色，彼一切若四大種、若四大種所造，應知是名略攝色事。除此更無若過若增。

諸色自相復有三種。

一、清淨色，二、清淨所取色，三、意所取色。

謂四大種所造，五識所依五清淨色，眼等處攝，名清淨色。

色等五境同分清淨色之境界，名清淨所取色。

若與識俱諸清淨色，與識同境，故名同分。

若離於識諸清淨色，前後自類相續而轉，名彼同分色。

三摩地所行影像等色，名意所取色。

諸色共相亦有三種。

謂一切色，若據方處各別安立，

若可宣說方處差別，名初共相。

又一切色，若清淨、若清淨所取增減相，當知是名第二共相。

又即此一切色，若觸所觸，即便變壞。或以手足、塊刀杖等，或由寒熱、饑渴、蚊蝱、風日、蛇蝎諸觸所觸，即便變壞，當知是名第三共相。

若由定地色愛諸業之所生起，名色行色；若不定地色愛諸業之所生起，名欲行色。

如是諸色，由界差別，略有二種。無色界中，無如是色。

又前所說諸色共相，謂觸所觸，即便變壞。如是共相非一切遍。除欲界天，遍餘一切。

欲界天中所有諸色，但有手足、塊刀杖等所觸變壞，無有寒熱、饑渴等觸之所變壞。由彼天中諸飲食等眾資生具，隨欲所生則便成辦，是故於彼雖有饑渴，不為損害。

色界諸色，無有手足、塊刀杖等所觸損壞，亦無餘觸之所損壞。

若善、不善、無記身業語業，是名業色。當知是名色業差別。

無色諸法，亦由五相差別建立；與此相違，應知其相。

復次，略由二種色聚建立諸聚。一、不共大種聚，二、非不共大種聚。

不共大種聚者，謂於此中，唯有一類大種可得。

非不共大種聚者，謂於此中，有二大種、或多大種種類可得。

又於不共大種聚中，極微已上諸大種合，當知方有相雜不相離諸大種色，無有一處不相離諸大種色。

於非不共大種聚中大種極微，如所造色與餘大種，當知亦有同一處所不相離者；然彼大種非所造色，互不相依而得轉故，各有功能，據別處故。

又一處不相離者，謂諸大種及所造色同住一處，如置一篋青、黃、赤、白有光明珠，種種光明互不相離。

相雜不相離者，所有譬喻如前應知。

又若有聚，或麻豆等、或細沙等，為諸膠蜜及砂糖等之所攝持。當知此非一處不相離，亦非相雜不相離，但是和合不相離，多聚聚集，非一聚相；當知所餘是一聚相。

又相雜不相離，當知依止一處不相離。此若不爾，不應道理。

復次，由五種相，建立有見諸法差別。

何等為五？

謂顯色故、形色故、表色故、眼境界故、眼識所緣故。

亦由五相，建立無見諸法差別；與上相違，應知其相。

復次，由五種相，建立有對諸法差別。

何等為五？

一、各據別處而安住故；二、於餘色聚容受、往來等業為障礙故；三、為手足、塊刀杖等所觸，便變壞故；四、一切皆為諸清淨色之所取故；五、一切皆為依清淨色識所緣故。

亦由五相，建立無對諸法差別；與上相違，應知其相。

復次，即由五相，應知建立無見無對諸法差別。

何等為五？

一、因緣故；二、據處所故；三、顯現故；四、無變異故；五、所緣故。

謂具威德三摩地俱諸色勝解，當知是名無見無對色生因緣。

彼既生已，處所可得，是故名色。

雖不與彼十有色處自相相應，然得似彼自性顯現。

於餘色聚容受、往來等業非障礙住，又非一切清淨之色及依彼識所取境界，亦非所緣，是故說名無見無對。

手足等觸不能損壞，是故說名無有變異。

又根本定，名具威德三摩地，此色是彼所緣，非餘。

譬如非一切心皆能變化，若所有心具大威德方能成辦，非所餘心。

此亦如是，要具威德極靜定心，方能為緣生此無見無對諸色。此如化色，亦非不具大威德心及不定心所緣境界，但是彼心所緣境界。

是名與上五相相違，當知建立無見無對諸法差別。

復次，由五相故，建立有漏諸法差別。

何等為五？

謂由事故、隨眠故、相應故、所緣故、生起故。

云何有漏法事？

謂清淨內色，及彼相依不相依外色，若諸染汙心心所，若善、無記心心所等。

此有漏事，隨其所應，由餘四相說名有漏。謂隨眠故、相應故、所緣故、生起故。

若於清淨諸色，及於如前所說一切心心所中，煩惱種子未害未斷，說名隨眠，亦名麤重。若彼乃至未無餘斷，當知一切由隨眠故，說名有漏。

若諸染汙心心所，由相應故，說名有漏。

若諸有事，若現量所行，若有漏所生增上所起，如是一切漏所緣故，名為有漏。

此中現在，名為有事；過去、未來，名非有事。若依清淨色識所行，名現量所行；若餘所行，當知名非現量所行。若內諸處增上生起一切外處，名有漏所生增上所起。唯彼所緣當知有漏。

所以者何？若緣去來起諸煩惱，過去、未來非有事故，不由所緣說名有漏。

若現在事非現量所行，如清淨色，及一切染汙、善、無記心心所，彼亦非煩惱所緣故，說名有漏。

但由自分別所起相，起諸煩惱，非彼諸法為此分明所行境故。

由生起故成有漏者，謂諸隨眠未永斷故，順煩惱境現在前故，於彼現起不如理作意故。由此因緣，諸所有法正生、已生、或復當生，如是一切，由生起故，說名有漏。

又從一切不善煩惱諸異熟果，及異熟果增上所引外事生起，如是一切，亦生起故，說名有漏。

又由無記色無色繫一切煩惱，於彼續生；彼所續生，亦生起故，說名有漏。

如是名為由五相故，建立有漏諸法差別。謂由事故、隨眠故、相應故、所緣故、生起故。

復次，由五相故，建立無漏諸法差別。

何等為五？

一、有諸法離諸纏故說名無漏。謂一切善、無記心心所所依、所緣諸色，及善、無記諸心心所。

二、有諸法隨眠斷故，說名無漏。謂已永斷見、修所斷一切煩惱，所有諸善，及一分無記造色，若諸無記、若世間善諸心心所。

三、有諸法由斷滅故，說名無漏。謂一切染汙心心所，彼不轉故，說名無漏。由彼不轉，顯了涅槃，即此涅槃說名無漏。

四、有諸法是見所斷斷對治故，自性解脫故，說名無漏。謂一切見道。

五、有諸法是修所斷斷對治故，自性相續解脫故，說名無漏。謂出世間一切修道及無學道。

當知是名由五相故，建立無漏諸法差別。

復次，由五相故，建立有諍諸法差別。

何等為五？

謂由事故、因緣故、自性故、助伴故、等起故。

此中五取蘊，名有諍法事。

若愛味染著、愛味耽嗜，名諍因緣。

若無常性、苦性、變壞法性，名有諍自性。

即於此諍無智愚癡，名諍助伴。

由此因緣，五黑品轉，名為等起。

謂鬥訟違諍、耽著諸欲諸見所生，或餘種類，是初黑品。

若隨所有諸煩惱纏，無有羞恥，多安住性，是第二黑品。若有沙門、或婆羅門，違逆正道，所欲苦行及餘信解，自餓、投火、墜高巖等，是第三黑品。若有現行身語及意一切惡行，是第四黑品。欣樂後有，是第五黑品。

此中最初，由生怨恨發憤心故，不安隱住；第二，由諸煩惱內燒然故，不安隱住；第三，由自誓願虛受劬勞無義苦故，不安隱住；第四，生惡趣故，不安隱住；第五，生老死等眾苦合故，不安隱住。

此中五取蘊有諍事，與諍自性，及彼因緣、助伴、等起，共相依故，名有諍法。

又由五相，建立無諍諸法差別；與上相違，應知其相。

此中五無取蘊無諍事，由諍自性及彼因緣、助伴、等起，於彼法中不可得故，名無諍法。

復次，由五相故，建立有染諸法差別。

何等為五？

謂事故、因緣故等，如前廣說五相差別。

此中事者，謂即五有取蘊。

因緣者，謂即此中喜樂、愛味諸因緣法。

自性者，謂此為緣，生起喜樂，愛味所攝。

助伴者，謂於愛味所有貪著。

等起者，謂五黑品，如前應知。

五取蘊事，由與有染及彼因緣，乃至等起，共相依故，說名有染。

又由五相，建立無染諸法差別；與上相違，應知其相。如前無諍，隨應當說。

復次，由五相故，應知建立依止耽嗜諸法差別。

何等為五？

謂事故、因緣故等，如前廣說。

此中事者，謂欲界繫諸五取蘊。

因緣者，謂順欲貪五種妙欲。

自性者，謂耽嗜者，由彼為緣、由彼為境所有欲貪。

助伴者，謂不如理作意相應邪願諸欲分別，由與此俱，名分別貪。

等起者，謂五種黑品，如前廣說。

彼欲界繫五取蘊事，由彼耽嗜因緣、助伴及與等起所攝受故，說名依止耽嗜諸法。

又由五相，當知建立依止出離諸法差別；與上相違，應知其相。

復次，由五相故，建立世間諸法差別。

何等為五？

一、一切清淨色，及清淨所取色世間；二、一切染汙心心所世間；三、一切無記心心所世間；四、一切善心心所，若當斷、若已斷世間；五、一切世間三摩地所行無見無對色世間。

又由五相，建立出世諸法差別。

何等為五？

一、見道所斷對治。二、修道所斷對治。三、由相解脫之所解脫。謂諸聲聞、獨覺、菩薩已入無戲論理慧，及彼相應諸心心所。四、彼所緣無見無對色。五、一分所治解脫之所解脫，謂諸有學；若一切所治解脫之所解脫，謂諸無學。

復次，依五種世間，即彼世間名墮諸法。

謂有情世間、器世間、欲世間、色世間、無色世間。

當知是名五種世間。

又出世法，不墮如是五種世間，是故說名不墮諸法。

復次，由五相故，建立有為諸法差別。

何等為五？

一、後際未生故；二、前際已滅故；三、中際自相安住故；四、因緣相續故；五、果相續故。

又由五相，建立無為諸法差別。何等為五？謂與上相違，應知即是此中五相。滅有為法，證得涅槃。

若謂涅槃為有異者，當知此為不如理問、不如理答、不如理思。如是若謂為無異者、有無異者、非有非無異者，當知皆是不如理問、不如理答、不如理思。

何以故？由彼涅槃，唯有為滅之所顯故，與有為法其相異故。

唯有為滅之所顯故，謂有異者，若問、若答、若思，便為戲論，非所戲論。

與有為法其相異故，謂無異者，如前廣說，便為戲論，非所戲論。

總如前說二種因故，亦異不異，不應道理。

由有為滅證涅槃故，若謂一切皆無所有，故說非有非無異者，不應道理。

涅槃義者，謂一切白法所顯發故。

涅槃相者，謂寂滅相、無戲論相，當知唯是內所證相。

復次，由五種相，建立所知諸法差別。

何等為五？

一、由事故；二、由品業差別故；三、由智依處差別故；四、由智差別故；五、由攝餘智差別故。

云何由事故？謂略說一切有為、無為，名所知事。

云何由品業差別故？

謂即此事，復有五品所知差別，及此五品所知作業。

何等為五？

謂此所知，或有假立，故名所知；或有勝義，故名所知；或有所作究竟，故名所知；或有他心淨不淨行，故名所知；或有一切種別，故名所知。

若世俗智，能知假立所知；知假立故，如實了知世俗道理善不善法、有罪無罪，廣說乃至緣生法等，一分應遠離、一分應修習；又能了知世俗言說，遊行世間，隨因隨緣而起眾行。

法智、類智、苦智、集智、滅智、道智，能知勝義所知；知勝義故，能證見、修所斷法斷。

盡智、無生智，能知所作究竟所知；知所作究竟故，心得決定無有疑惑，於自斷中離增上慢。

他心智，能知他心淨不淨行所知；由知此故，如實知他所有意樂界及隨眠。

十力智，能知一切種別所知。由知此故，能正於他起一切種教誡、教授；能斷一切有情疑惑；能善安置一切有情，於善趣果及解脫中；有大勢力，能作一切有情利益及安樂事。

如是名為五品所知及五種業。

云何由智依處差別故？

謂有二種。一、自利行，二、利他行。

若隨順斷世俗智、若正能斷勝義智、若於斷所作究竟智，如是諸智，應知依自利行依處。

若於他意樂界及隨眠所有他心智、若於一切種別所知中所有十力智，如是二智，應知依利他行依處。

如是名為智依處差別。

云何由智差別故？

謂世俗智，或善、或不善、或無記、或有漏、或無漏，唯是世間。

無漏者，謂於已斷一切無學身中可得。此及所餘總名俗智，亦唯世間。

當知所餘法、類智等，是出世間，亦唯無漏。

盡、無生智，當知唯於漏盡中生。

若不分別盡及無生，謂我已得諸漏永盡，我未來苦不復當生者，唯是無漏，唯出世間。

若作如是分別者，唯是無漏，世出世間世俗智攝，是未曾得，是阿羅漢相續中生。

他心智，唯是世間。若在異生及有學相續中者，是有漏；若無學相續中者，是無漏。

問：何因緣故，清淨身中諸世俗智說名無漏？

答：由彼身中諸漏隨眠已永斷故。

又此諸智是他心智現所行境，此他心智非染汙性，非餘染汙現所行境。

又彼自性不與一切煩惱相應。

是故此智由隨眠故、由所緣故、由相應故，皆成無漏。

十力智在如來相續中，是未曾得，唯是無漏世間智攝。

何以故？

由此一切種智皆帶戲論而現行故。

云何由攝餘智差別故？

謂神通智、解脫門智、無礙解智、無諍智、願智、力、無畏、念住、一切種不共佛法等智，隨其所應，當知皆為如前所說諸智所攝。

謂五神通，皆世俗智攝。若諸異生及諸有學相續中者，皆是有漏；若在無學相續中者，皆是無漏。

第六神通，盡及無生二智所攝。盡、無生智如前應知。

空解脫門智，八智所攝。謂法智、類智、苦智、集智、滅智、道智，及出世間盡、無生智。

無願解脫門智，六智所攝。謂法智、類智、苦智、集智、盡智、無生智。

無相解脫門智，五智所攝。謂法智、類智、滅智、盡智、無生智。

無礙解智、無諍智、願智、十力等一切不共佛法智，皆世俗智攝，皆是無漏。

在阿羅漢及如來相續中，如其所應盡當知。

諸解脫門建立相，如本地分已說。

不共佛法及無礙解等，如菩薩地已說。

復次，云何神境？云何神境智？云何神境智作證？

謂從一種變作多種，如是廣說乃至梵世身自在轉，是名神境。

由神境智，於此神境領受示現，是故說此名為神境。

若智具大威德，修所成，是修果，名神境智。

由此智，於彼境能領受、能示現，是故說此名神境智。

即此智種子，由生緣所攝受故，勢力增長，相續隨轉，名神境智作證。

如是一切總攝為一，名神境智作證通。

云何天耳？云何天耳智？云何天耳智作證？

謂若修果耳所攝清淨色，是名天耳。

與依耳識相應智，名天耳智。

此智作證，如前應知。如是一切總攝為一，等如前說。

復次，由此道理，餘一切通所作問詞，如前應知。

所有釋詞隨其所應，我今當說。

謂諸他心，由有貪等差別而轉，名心差別。

若具大威德，修所成，是修果，緣彼為境智，名心差別智。

此智作證，如前應知。如是一切總攝為一，等如前說。

若於過去生自體差別明了記憶，名宿住隨念。

若智具大威德，修所成，是修果，依止於念、與念相應，此方得轉，是故說名宿住隨念智。

餘如前說。

若諸有情好惡色等種種差別，從彼別別有情眾沒，於此別別有情眾生，說名死生。

若修果眼所攝清淨色以為依止，緣死生境識相應智，名死生智。

餘如前說。

若一切結無餘永斷，名為漏盡。

即於此中，世間盡智及無生智，名漏盡智。

所餘一切，如前應知。

復次，諸具神通修觀行者，若遇其時便能示現，或復安住，或行他利，或於是中能善問記，是故名為具神通者。

復次，前三通是通，非明；後三通亦通、亦明，以能對治三世愚故。

又初神通，能迴異類，令他於己發生尊敬。

第二神通，知他所行染淨語業，能善訶責，令其歡喜。

第三神通，善能知他若淨不淨心行差別，能正教授及與教誡。

後三神通，能令遠離常邊、斷邊，能無顛倒離增上慢，依於漏盡宣說中道，即於此中能善教授。

復次，觀察三種義勢力故，俱分解脫利根阿羅漢苾芻住無諍定。

謂或有一，昔曾於彼無諍等持，聞有無量差別勝利，心生喜樂，發起勝願。由此因緣，緣彼為境，猛利意樂數數熏修。彼既證得阿羅漢已，由彼為因、由彼為緣，即於是中心樂趣入，是故今者住無諍定。

又復有一，昔異生時，令諸有情起無量諍，於彼發起種種惱害瞋恨等事，今既證得阿羅漢果，於昔所行愚夫之行，生大悔愧，是故今者住無諍定。

又復有一，自既證得阿羅漢果，欲令無量眾生造作順現法受可愛果業，又欲令彼於現法中受可愛果，是故方便住無諍定。

由此因緣，熏修邊際第四靜慮以為依止，發生無諍想三摩地防護他心。於自所起一切威儀，終不令他起煩惱諍，是故說此名為無諍。

如是為欲護他心故，隨所依止村邑、聚落所住之處，周遍於此村邑、聚落諸眾生心次第觀察，如是遍觀一切衢路、一切家屬、一一眾生未來世心。

如是觀已，彼若了知如是村邑、如是聚落、如是衢路、如是家屬、如是眾生，當於我所暫得見時，必定生起諸煩惱諍，即便隱避，令彼眾生皆不得見。

彼若了知不由見故，由不見故，生煩惱諍，則作方便令彼得見。

彼若了知由隨順故，令不起諍，即便觀察所隨順事為淨不淨。

若清淨者，即與相見，隨順彼事。

若不清淨，或復觀彼所隨順事，令他相續起煩惱諍，既觀察已，不與相見。

又審觀察，若因如是語言、如是威儀、如是攝受、如是受用衣服等物、如是說法、如是勸導，令他相續起煩惱諍，即便遠離如是語言，廣說乃至如是勸導。

彼由多分住如是住，行如是行，是故說名住無諍者。

云何願智？

謂俱分解脫利根阿羅漢苾芻，熏修邊際第四靜慮為依止故，若聲聞乘隨聲聞智所行境界，若獨覺乘隨獨覺智所行境界，起如是願：願我當知如是如是所知境界。從此趣入熏修邊際第四靜慮，既入定已，隨先所願一切了知。

若諸如來，遍於一切所知境界，智無障礙。

復次，諸佛如來於無諍定而不數入。

所以者何？

有諸眾生勝利益事，由起煩惱俱時成辦，如來於此勝利益事不能棄捨。

復次，如熏修邊際第四靜慮以為依止，引發無諍及與願智，當知如來所有一切不共佛法妙智亦爾。

餘神通等，一切靜慮以為依止皆能引發。

復次，唯依諸靜慮，及初靜慮近分未至定，能入聖諦現觀，非無色定。

所以者何？

無色定中奢摩他道勝，毗鉢舍那道劣，非毗鉢舍那劣道能入聖諦現觀。

非生上地或色界、或無色界能初入聖諦現觀。

何以故？

彼處難生厭故。若厭少者，尚不能入聖諦現觀，況於彼處一切厭心少分亦無。

復次，當說世俗智及出世無漏智，初中後際生起差別。

謂世俗智，初異生位起如先說五染汙見，及與貪等相應邪智，是染汙等諸世俗智應斷應知。

為欲生起彼對治故，復起世間信所攝受無顛倒見，是善有漏世俗智攝。

以此正見為依止故，次起聞思所成妙慧，於諸念住勤修觀行，亦善有漏世俗智攝。

以此為依，次於順決擇分方便道中，由修所成慧，於諸念住勤修觀行，亦善有漏世俗智攝。

以此為依，次起見道方便順決擇分俱行修所成慧，於諸念住勤修觀行，亦善有漏世俗智攝。

以此為依，次起世第一法見道無間道所攝正見，亦善有漏世俗智攝。

如是名為初異生地諸世俗智生起次第。

又即以彼世第一法所攝俗智為依止故，能入見道。昇見道時，即先所修善世俗智所有種子，由彼熏修皆得清淨，亦名為修，此則名為諦現觀邊諸世俗智。

出見道已，生起此智，證見所斷諸法解脫，昔來於彼曾未解脫。

由此生故，是諸聖者於見所斷煩惱斷中能正分別，謂那落迦我已永盡，乃至不復墮諸惡趣。

又能了知：我今已證得預流果。

又能了知：我今已斷如是如是所有煩惱。

又隨所欲，應可為他所記別者，當為建立。

又審觀察而記別之。

又能於諸聖諦現觀，以無倒慧而正建立。

復於此上隨其所應未離欲處，以世間道漸次修習能離彼欲，乃至能於無所有處離欲作證。

此諸聖者以出世間智後所得諸世俗智離諸欲時，當知同彼非聖道者所作離欲，但能損伏煩惱種子，非謂永斷。

此世俗智是出世間智後所得，應言此智亦是世間，亦出世間，不應一向名為世間。

又修此智略有四道。一、方便道，二、無間道，三、解脫道，四、勝進道。

於一切地修道所斷軟中上等九品煩惱，隨其品數各各差別，能隨順斷，是名初道。

能無間斷，是第二道。

無間斷已，是第三道。

次後於斷，是第四道。

此勝進道復有二種。

或有無間為斷餘品修方便道，此於前品名勝進道，於後所斷名方便道。

或有無間不修方便，但於前品生知足想，不求勝進，或住放逸，或於已斷以觀察智而更觀察，或有但以伺察作意而伺察之，當知此道唯名勝進。

除未至定，所餘一切近分地中，唯有俗智，無出世智。

何以故？

由未至地是初定心，初靜慮上所有定心皆先有定故。聖弟子從此以上，但依根本修出世智，不依近分。

第一有中所有諸智，皆俗智攝。

何以故？

彼處作意與出世間聖智作意不同分故，但作非想非非想行。出世作意，有想諸定所攝受故。

始從學地乃至於此諸世俗智，當知皆名中際俗智。

於阿羅漢身中，所有一切清淨無漏解脫，一切結縛煩惱盡智、無生智，及餘一切神通等功德所攝諸世俗智，皆是後際世俗智攝。

復次，諸菩薩初中後際世俗智者，謂從勝解行地乃至到究竟地所有一切世俗智。初際者，謂勝解行地。中際者，謂從增上意樂清淨地乃至決定行地。後際者，謂到究竟地。

又諸菩薩，於諸地中起二種行，謂有戲論想差別行，及離戲論想現行行。似出世間，善修此故，得後所得世俗智攝無障礙智。

又諸菩薩，有與如來願智相似諸世俗智，勝諸聲聞、獨覺所得一切願智。

諸神通等及空智等，應知亦爾。

由諸菩薩所有功德，皆依十力種姓而轉，聲聞、獨覺則不如是。

復次，如是已說初中後際諸世俗智。初中後際諸出世智，次我當說。

謂見道、修道、無學道。

若法智品見道，對治欲界見所斷惑。

若類智品見道，對治色無色界見所斷惑。

問：一切類智現在前時，皆能了別色界、無色界耶？

答：若有曾於色無色界所有諸法善聞、善思、善取相者，即能了別。若不爾者，不能了別。

所餘諸智，或在毗鉢舍那品，或在奢摩他品，法智、類智二品所攝。

又於見道初智生時，諸餘智因由能生緣所攝受故，皆得增長，一切見道即此剎那皆名為得。於此得已，後時漸漸次第現前，當知見道是勝進道。

於修道中，若有修習出世間道而離欲者，應知如前方便道等，皆是出世。

若於苦等諸聖諦中，有戲論想而現行者，是世俗智。

離戲論想而現行者，是出世智。

為於諸諦以有相想善取相故，為如先時所見所知修習種種微妙智故，為以世間諸善厭行令心厭故，為受種種妙法樂故，是諸聖者亦修世間離欲之道而離諸欲。

無學地中，即如所說出世間智，解脫修道所斷惑故，極善清淨。

又出世智，能為一切世間功德所依持處，能令一切上地、下地所有功德皆自在轉。

如是名為初中後際出世間智次第生起。

復次，諸神境智，或加行得、或生得。

加行得者，如生此間異生、有學，及與無學、諸菩薩等所有修果。

生得者，謂生色界。由先修習為因緣故，後於此中生便即得。

又有欲界諸天，及人一分，福果所致，如曼馱多王等。

又傍生趣如飛禽等，攝受如是眾同分故，如得神通。

鬼趣一分亦復如是。

又有呪術、藥草威德，亦如神通。如作幻惑厭禱起尸、半起尸等。

即由如是差別道理，餘四神通所有差別，隨其所應，當知亦爾。

復次，云何所識法？

謂一切法皆是所識，諸識能識。由五種相諸識差別，如其所應，建立所識。

何等為五？

一、依緣差別故；二、欣慼差別故；三、勝劣差別故；四、心所差別故；五、障治生差別故。

云何依緣差別？

謂由所依、所緣差別，建立眼等六識差別。

眼識了別諸色境界；餘識各各了自境界；意識了別一切眼、色，乃至意、法以為境界。

云何欣慼差別？

謂苦受相應識名慼，此能了別隨順憂苦不可意法。

樂受相應識名欣，此能了別隨順喜樂可意諸法。

不苦不樂受相應識名非欣非慼，此能了別隨順捨受非二諸法。

云何勝劣差別？

謂不善法及有覆無記法相應識名劣，此能了別諸染汙識所行諸法。

善法相應識名勝，此能了別一切善識所行諸法。

無記法相應識名非勝非劣，此能了別自所行法。

云何心所差別？

謂有心所遍諸心起，復有心所遍善心起，所餘心所，應知如前有漏法中已說其相。

遍諸心起復有五種。謂作意、觸、受、想、思。

如前意地已說其相。

遍善心起復有十種。謂慚、愧、無貪、無瞋、無癡、信、精進、不放逸、不害、捨。

如是十法，若定地、若不定地，善心皆有。定地心中更增輕安，不放逸等唯是假法。

此相應識皆能了知一切境法。

云何障治生差別？

謂所治障有十五心。

何等十五？

謂欲界繫總有五心，見苦、見集、見滅、見道，及修所斷。

如欲界繫總有五心，色無色界，當知亦爾。

能對治心是第十六，謂諸無漏學無學心。

如是所治及能治識，隨其所應，各能了別自所行法。

復次，生差別者，略有五種。

一、欲界生行，二、色界生行，三、無色界生行，四、往上地生，五、還下地生。

欲界生行者，從欲界繫若善、若染汙、若無覆無記心無間，遍欲界繫一切心生，是名欲界識生差別。

如欲界繫，如是色無色界繫，自地三心無間，皆生自地三心。

若先未起靜慮、無色，初欲生時，要從欲界善心無間，初靜慮地善心得生；

初靜慮地善心無間，第二靜慮善心得生；如是乃至無所有處善心無間，第一有地善心得生。

必從色界善心無間，初學心生。

學心無間，無學心生。

若先已起靜慮、無色，即於彼地不退失者，彼從欲界善心無間，隨其所樂，上地諸心及學無學心欲起現前。先已善取彼行相故，於彼諸心如意能起。

如是所餘上地諸心無間所起，如其所應，當知亦爾。

又從欲界無記心無間，色界善心生，如色界果。

欲界變化心，即從色界善心無間，此欲界無記心生。

又說此心為欲界者，當知是彼影像類故，非自性故。

又欲界沒生上地時，欲界善心、無記心無間，上地染汙心生。

謂生初靜慮乃至有頂。

以一切處結生相續，皆染汙心方得成故。

如是應知，往上地生諸識，決定於自所行生起差別。

又諸異生退先所得世間靜慮、無色定時，由染汙心現前故退。此下地染汙心，從上地善心、染汙心無間生。

又從上地沒生下地時，從一切上地善心、染汙心、無記心無間，唯有下地染汙心生。

如是應知，還下地生諸識，決定於自所行生起差別。

如是障治生差別故，諸識決定於自所行了別所識諸法差別。

復次，由五相故，建立所緣諸法差別。

何等為五？

一、有善作意所緣法，二、有不善作意所緣法，三、有無記作意所緣法，四、有墮界作意所緣法，五、有繫屬瑜伽作意所緣法。

此中若善作意，緣善、不善、無記諸法。

如善作意，如是不善、無記作意，當知亦爾。

欲界繫善、染汙、無記作意，緣一切三界諸法。

色界繫善作意，亦緣一切三界諸法。

無色界中，若定、若生外道異生，無色界繫善作意，唯緣自地一切法，非下地。

若毗鉢舍那行菩薩未得自在，及有廣慧聲聞乘等若諸有學、若阿羅漢，彼無色界繫善作意，亦緣下地一切法。

若諸菩薩已得自在，決定不於無色界生。由觀於彼不能現起利眾生事，因此成熟廣大佛法，及能成熟利益有情行故。

當知是名墮界作意所緣諸法。

復次，因思所緣，如說：

> 名映於一切 無有過名者\
> 由此名一法 皆隨自在行\

此言有何義？

謂若略說，觀察清淨因故、觀察自相故、觀察雜染因故。

又為顯示補特伽羅無我，及法無我故。

此中顯示補特伽羅無我者，謂善了知四無色蘊，能斷一切自境界相，是故說名能映一切。

顯示法無我者，謂善了知遍計所執自性，善了知世俗言名，能除一切彼所依相，是故說名能映一切。

若過如是四無色蘊，諸我相事定不可得。

若過世俗言名，遍計所執自性相事亦不可得。

若於此二不善了知，則便一切自境界相，及諸雜染生起隨轉。一切境相及諸雜染，皆彼增上力所生故。

又佛世尊依此密意，說如是言：

> 執法自性故 執我性而轉\
> 覺此故覺彼 由覺故還滅\

繫屬瑜伽作意，略有四種所緣。

一、遍滿所緣，二、淨行所緣，三、善巧所緣，四、淨煩惱所緣。

是諸所緣，如聲聞地廣辯。

應知此中，淨煩惱所緣者，謂世尊說四聖諦及真如。
